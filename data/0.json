[
  {
    "title": "将进酒",
    "author": {
      "name": "李白",
      "dynasty": "唐"
    },
    "type": "poetry",
    "content": "君不见，黄河之水天上来，奔流到海不复回。\n君不见，高堂明镜悲白发，朝如青丝暮成雪。\n人生得意须尽欢，莫使金樽空对月。\n天生我材必有用，千金散尽还复来。\n烹羊宰牛且为乐，会须一饮三百杯。\n岑夫子，丹丘生，将进酒，杯莫停。\n与君歌一曲，请君为我倾耳听。\n钟鼓馔玉不足贵，但愿长醉不复醒。\n古来圣贤皆寂寞，惟有饮者留其名。\n陈王昔时宴平乐，斗酒十千恣欢谑。\n主人何为言少钱，径须沽取对君酌。\n五花马，千金裘，呼儿将出换美酒，与尔同销万古愁。"
  },
  {
    "title": "水调歌头·明月几时有",
    "author": {
      "name": "苏轼",
      "dynasty": "宋"
    },
    "type": "ancient",
    "foreword": "丙辰中秋，欢饮达旦，大醉，作此篇，兼怀子由。",
    "content": "明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间？\n转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。"
  },
  {
    "title": "桃花源记",
    "author": {
      "name": "陶渊明",
      "dynasty": "晋"
    },
    "type": "ancient",
    "content": "晋太元中，武陵人捕鱼为业。缘溪行，忘路之远近。忽逢桃花林，夹岸数百步，中无杂树，芳草鲜美，落英缤纷，渔人甚异之。复前行，欲穷其林。\n林尽水源，便得一山，山有小口，仿佛若有光。便舍船，从口入。初极狭，才通人。复行数十步，豁然开朗。土地平旷，屋舍俨然，有良田美池桑竹之属。阡陌交通，鸡犬相闻。其中往来种作，男女衣着，悉如外人。黄发垂髫，并怡然自乐。\n见渔人，乃大惊，问所从来。具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。余人各复延至其家，皆出酒食。停数日，辞去。此中人语云：“不足为外人道也。”\n既出，得其船，便扶向路，处处志之。及郡下，诣太守，说如此。太守即遣人随其往，寻向所志，遂迷，不复得路。\n南阳刘子骥，高尚士也，闻之，欣然规往。未果，寻病终，后遂无问津者。"
  },
  {
    "title": "陋室铭",
    "author": {
      "name": "刘禹锡",
      "dynasty": "唐"
    },
    "type": "ancient",
    "content": "山不在高，有仙则名。水不在深，有龙则灵。斯是陋室，惟吾德馨。苔痕上阶绿，草色入帘青。谈笑有鸿儒，往来无白丁。可以调素琴，阅金经。无丝竹之乱耳，无案牍之劳形。南阳诸葛庐，西蜀子云亭。孔子云：何陋之有？"
  },
  {
    "title": "爱莲说",
    "author": {
      "name": "周敦颐",
      "dynasty": "宋"
    },
    "type": "ancient",
    "content": "水陆草木之花，可爱者甚蕃。晋陶渊明独爱菊。自李唐来，世人甚爱牡丹。予独爱莲之出淤泥而不染，濯清涟而不妖，中通外直，不蔓不枝，香远益清，亭亭净植，可远观而不可亵玩焉。\n予谓菊，花之隐逸者也；牡丹，花之富贵者也；莲，花之君子者也。噫！菊之爱，陶后鲜有闻。莲之爱，同予者何人?牡丹之爱，宜乎众矣!"
  },
  {
    "title": "沁园春·雪",
    "author": {
      "name": "毛泽东",
      "dynasty": "近代"
    },
    "type": "ancient",
    "content": "北国风光，千里冰封，万里雪飘。\n望长城内外，惟余莽莽；大河上下，顿失滔滔。\n山舞银蛇，原驰蜡象，欲与天公试比高。\n须晴日，看红装素裹，分外妖娆。\n江山如此多娇，引无数英雄竞折腰。\n惜秦皇汉武，略输文采；唐宗宋祖，稍逊风骚。\n一代天骄，成吉思汗，只识弯弓射大雕。\n俱往矣，数风流人物，还看今朝。"
  },
  {
    "title": "满江红·写怀",
    "author": {
      "name": "岳飞",
      "dynasty": "宋"
    },
    "type": "ancient",
    "content": "怒发冲冠，凭栏处、潇潇雨歇。抬望眼，仰天长啸，壮怀激烈。三十功名尘与土，八千里路云和月。莫等闲，白了少年头，空悲切！\n靖康耻，犹未雪。臣子恨，何时灭！驾长车，踏破贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。"
  },
  {
    "title": "元日",
    "author": {
      "name": "王安石",
      "dynasty": "宋"
    },
    "type": "poetry",
    "content": "爆竹声中一岁除，春风送暖入屠苏。\n千门万户曈曈日，总把新桃换旧符。"
  },
  {
    "title": "木兰辞",
    "author": {
      "name": "佚名",
      "dynasty": "南北朝"
    },
    "type": "ancient",
    "content": "唧唧复唧唧，木兰当户织。不闻机杼声，惟闻女叹息。问女何所思，问女何所忆。女亦无所思，女亦无所忆。昨夜见军帖，可汗大点兵，军书十二卷，卷卷有爷名。阿爷无大儿，木兰无长兄，愿为市鞍马，从此替爷征。\n东市买骏马，西市买鞍鞯，南市买辔头，北市买长鞭。旦辞爷娘去，暮宿黄河边，不闻爷娘唤女声，但闻黄河流水鸣溅溅。旦辞黄河去，暮至黑山头，不闻爷娘唤女声，但闻燕山胡骑鸣啾啾。\n万里赴戎机，关山度若飞。朔气传金柝，寒光照铁衣。将军百战死，壮士十年归。\n归来见天子，天子坐明堂。策勋十二转，赏赐百千强。可汗问所欲，木兰不用尚书郎，愿驰千里足，送儿还故乡。\n爷娘闻女来，出郭相扶将；阿姊闻妹来，当户理红妆；小弟闻姊来，磨刀霍霍向猪羊。开我东阁门，坐我西阁床，脱我战时袍，著我旧时裳。当窗理云鬓，对镜帖花黄。出门看火伴，火伴皆惊忙：同行十二年，不知木兰是女郎。\n雄兔脚扑朔，雌兔眼迷离；双兔傍地走，安能辨我是雄雌？"
  },
  {
    "title": "春望",
    "author": {
      "name": "杜甫",
      "dynasty": "唐"
    },
    "type": "poetry",
    "content": "国破山河在，城春草木深。\n感时花溅泪，恨别鸟惊心。\n烽火连三月，家书抵万金。\n白头搔更短，浑欲不胜簪。"
  },
  {
    "title": "卜算子·咏梅",
    "author": {
      "name": "毛泽东",
      "dynasty": "近代"
    },
    "type": "ancient",
    "content": "读陆游咏梅词，反其意而用之。\n风雨送春归，飞雪迎春到。已是悬崖百丈冰，犹有花枝俏。\n俏也不争春，只把春来报。待到山花烂漫时，她在丛中笑。"
  },
  {
    "title": "岳阳楼记",
    "author": {
      "name": "范仲淹",
      "dynasty": "宋"
    },
    "type": "ancient",
    "content": "庆历四年春，滕子京谪守巴陵郡。越明年，政通人和，百废具兴。乃重修岳阳楼，增其旧制，刻唐贤今人诗赋于其上。属予作文以记之。\n予观夫巴陵胜状，在洞庭一湖。衔远山，吞长江，浩浩汤汤，横无际涯；朝晖夕阴，气象万千。此则岳阳楼之大观也，前人之述备矣。然则北通巫峡，南极潇湘，迁客骚人，多会于此，览物之情，得无异乎?\n若夫淫雨霏霏，连月不开，阴风怒号，浊浪排空；日星隐耀，山岳潜形；商旅不行，樯倾楫摧；薄暮冥冥，虎啸猿啼。登斯楼也，则有去国怀乡，忧谗畏讥，满目萧然，感极而悲者矣。\n至若春和景明，波澜不惊，上下天光，一碧万顷；沙鸥翔集，锦鳞游泳；岸芷汀兰，郁郁青青。而或长烟一空，皓月千里，浮光跃金，静影沉璧，渔歌互答，此乐何极！登斯楼也，则有心旷神怡，宠辱偕忘，把酒临风，其喜洋洋者矣。\n嗟夫！予尝求古仁人之心，或异二者之为，何哉？不以物喜，不以己悲；居庙堂之高则忧其民；处江湖之远则忧其君。是进亦忧，退亦忧。然则何时而乐耶？其必曰：“先天下之忧而忧，后天下之乐而乐”乎。噫！微斯人，吾谁与归？\n时六年九月十五日。"
  },
  {
    "title": "长恨歌",
    "author": {
      "name": "白居易",
      "dynasty": "唐"
    },
    "type": "poetry",
    "content": "汉皇重色思倾国，御宇多年求不得。\n杨家有女初长成，养在深闺人未识。\n天生丽质难自弃，一朝选在君王侧。\n回眸一笑百媚生，六宫粉黛无颜色。\n春寒赐浴华清池，温泉水滑洗凝脂。\n侍儿扶起娇无力，始是新承恩泽时。\n云鬓花颜金步摇，芙蓉帐暖度春宵。\n春宵苦短日高起，从此君王不早朝。\n承欢侍宴无闲暇，春从春游夜专夜。\n后宫佳丽三千人，三千宠爱在一身。\n金屋妆成娇侍夜，玉楼宴罢醉和春。\n姊妹弟兄皆列土，可怜光彩生门户。\n遂令天下父母心，不重生男重生女。\n骊宫高处入青云，仙乐风飘处处闻。\n缓歌慢舞凝丝竹，尽日君王看不足。\n渔阳鼙鼓动地来，惊破霓裳羽衣曲。\n九重城阙烟尘生，千乘万骑西南行。\n翠华摇摇行复止，西出都门百余里。\n六军不发无奈何，宛转蛾眉马前死。\n花钿委地无人收，翠翘金雀玉搔头。\n君王掩面救不得，回看血泪相和流。\n黄埃散漫风萧索，云栈萦纡登剑阁。\n峨嵋山下少人行，旌旗无光日色薄。\n蜀江水碧蜀山青，圣主朝朝暮暮情。\n行宫见月伤心色，夜雨闻铃肠断声。\n天旋地转回龙驭，到此踌躇不能去。\n马嵬坡下泥土中，不见玉颜空死处。\n君臣相顾尽沾衣，东望都门信马归。\n归来池苑皆依旧，太液芙蓉未央柳。\n芙蓉如面柳如眉，对此如何不泪垂。\n春风桃李花开日，秋雨梧桐叶落时。\n西宫南内多秋草，落叶满阶红不扫。\n梨园弟子白发新，椒房阿监青娥老。\n夕殿萤飞思悄然，孤灯挑尽未成眠。\n迟迟钟鼓初长夜，耿耿星河欲曙天。\n鸳鸯瓦冷霜华重，翡翠衾寒谁与共。\n悠悠生死别经年，魂魄不曾来入梦。\n临邛道士鸿都客，能以精诚致魂魄。\n为感君王辗转思，遂教方士殷勤觅。\n排空驭气奔如电，升天入地求之遍。\n上穷碧落下黄泉，两处茫茫皆不见。\n忽闻海上有仙山，山在虚无缥渺间。\n楼阁玲珑五云起，其中绰约多仙子。\n中有一人字太真，雪肤花貌参差是。\n金阙西厢叩玉扃，转教小玉报双成。\n闻道汉家天子使，九华帐里梦魂惊。\n揽衣推枕起徘徊，珠箔银屏迤逦开。\n云鬓半偏新睡觉，花冠不整下堂来。\n风吹仙袂飘飘举，犹似霓裳羽衣舞。\n玉容寂寞泪阑干，梨花一枝春带雨。\n含情凝睇谢君王，一别音容两渺茫。\n昭阳殿里恩爱绝，蓬莱宫中日月长。\n回头下望人寰处，不见长安见尘雾。\n惟将旧物表深情，钿合金钗寄将去。\n钗留一股合一扇，钗擘黄金合分钿。\n但教心似金钿坚，天上人间会相见。\n临别殷勤重寄词，词中有誓两心知。\n七月七日长生殿，夜半无人私语时。\n在天愿作比翼鸟，在地愿为连理枝。\n天长地久有时尽，此恨绵绵无绝期。"
  },
  {
    "title": "醉翁亭记",
    "author": {
      "name": "欧阳修",
      "dynasty": "宋"
    },
    "type": "ancient",
    "content": "环滁皆山也。其西南诸峰，林壑尤美，望之蔚然而深秀者，琅琊也。山行六七里，渐闻水声潺潺而泻出于两峰之间者，酿泉也。峰回路转，有亭翼然临于泉上者，醉翁亭也。作亭者谁？山之僧智仙也。名之者谁？太守自谓也。太守与客来饮于此，饮少辄醉，而年又最高，故自号曰醉翁也。醉翁之意不在酒，在乎山水之间也。山水之乐，得之心而寓之酒也。\n若夫日出而林霏开，云归而岩穴暝，晦明变化者，山间之朝暮也。野芳发而幽香，佳木秀而繁阴，风霜高洁，水落而石出者，山间之四时也。朝而往，暮而归，四时之景不同，而乐亦无穷也。\n至于负者歌于途，行者休于树，前者呼，后者应，伛偻提携，往来而不绝者，滁人游也。临溪而渔，溪深而鱼肥。酿泉为酒，泉香而酒洌；山肴野蔌，杂然而前陈者，太守宴也。宴酣之乐，非丝非竹，射者中，弈者胜，觥筹交错，起坐而喧哗者，众宾欢也。苍颜白发，颓然乎其间者，太守醉也。\n已而夕阳在山，人影散乱，太守归而宾客从也。树林阴翳，鸣声上下，游人去而禽鸟乐也。然而禽鸟知山林之乐，而不知人之乐；人知从太守游而乐，而不知太守之乐其乐也。醉能同其乐，醒能述以文者，太守也。太守谓谁？庐陵欧阳修也。"
  },
  {
    "title": "关雎",
    "author": {
      "name": "佚名",
      "dynasty": "先秦"
    },
    "type": "poetry",
    "content": "关关雎鸠，在河之洲。窈窕淑女，君子好逑。\n参差荇菜，左右流之。窈窕淑女，寤寐求之。\n求之不得，寤寐思服。悠哉悠哉，辗转反侧。\n参差荇菜，左右采之。窈窕淑女，琴瑟友之。\n参差荇菜，左右芼之。窈窕淑女，钟鼓乐之。"
  },
  {
    "title": "小石潭记",
    "author": {
      "name": "柳宗元",
      "dynasty": "唐"
    },
    "type": "ancient",
    "content": "从小丘西行百二十步，隔篁竹，闻水声，如鸣珮环，心乐之。伐竹取道，下见小潭，水尤清冽。全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。\n潭中鱼可百许头，皆若空游无所依。日光下澈，影布石上，佁然不动；俶尔远逝，往来翕忽。似与游者相乐。\n潭西南而望，斗折蛇行，明灭可见。其岸势犬牙差互，不可知其源。\n坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。\n同游者：吴武陵，龚古，余弟宗玄。隶而从者，崔氏二小生：曰恕己，曰奉壹。"
  },
  {
    "title": "清明",
    "author": {
      "name": "杜牧",
      "dynasty": "唐"
    },
    "type": "poetry",
    "content": "清明时节雨纷纷，路上行人欲断魂。\n借问酒家何处有，牧童遥指杏花村。"
  },
  {
    "title": "静夜思",
    "author": {
      "name": "李白",
      "dynasty": "唐"
    },
    "type": "poetry",
    "content": "床前明月光，疑是地上霜。\n举头望明月，低头思故乡。"
  },
  {
    "title": "念奴娇·赤壁怀古",
    "author": {
      "name": "苏轼",
      "dynasty": "宋"
    },
    "type": "ancient",
    "content": "大江东去，浪淘尽，千古风流人物。\n故垒西边，人道是，三国周郎赤壁。\n乱石穿空，惊涛拍岸，卷起千堆雪。\n江山如画，一时多少豪杰。\n遥想公瑾当年，小乔初嫁了，雄姿英发。\n羽扇纶巾，谈笑间，樯橹灰飞烟灭。\n故国神游，多情应笑我，早生华发。\n人生如梦，一尊还酹江月。"
  },
  {
    "title": "春日",
    "author": {
      "name": "朱熹",
      "dynasty": "宋"
    },
    "type": "poetry",
    "content": "胜日寻芳泗水滨，无边光景一时新。\n等闲识得东风面，万紫千红总是春。"
  },
  {
    "title": "天净沙·秋思",
    "author": {
      "name": "马致远",
      "dynasty": "元"
    },
    "type": "ancient",
    "content": "枯藤老树昏鸦，小桥流水人家，古道西风瘦马。夕阳西下，断肠人在天涯。"
  },
  {
    "title": "卜算子·咏梅",
    "author": {
      "name": "陆游",
      "dynasty": "宋"
    },
    "type": "ancient",
    "content": "驿外断桥边，寂寞开无主。已是黄昏独自愁，更著风和雨。\n无意苦争春，一任群芳妒。零落成泥碾作尘，只有香如故。"
  },
  {
    "title": "声声慢·寻寻觅觅",
    "author": {
      "name": "李清照",
      "dynasty": "宋"
    },
    "type": "ancient",
    "content": "寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急？雁过也，正伤心，却是旧时相识。\n满地黄花堆积。憔悴损，如今有谁堪摘？守着窗儿，独自怎生得黑？梧桐更兼细雨，到黄昏、点点滴滴。这次第，怎一个愁字了得！"
  },
  {
    "title": "蒹葭",
    "author": {
      "name": "佚名",
      "dynasty": "先秦"
    },
    "type": "ancient",
    "content": "蒹葭苍苍，白露为霜。所谓伊人，在水一方。\n溯洄从之，道阻且长。溯游从之，宛在水中央。\n蒹葭萋萋，白露未晞。所谓伊人，在水之湄。\n溯洄从之，道阻且跻。溯游从之，宛在水中坻。\n蒹葭采采，白露未已。所谓伊人，在水之涘。\n溯洄从之，道阻且右。溯游从之，宛在水中沚。"
  },
  {
    "title": "虞美人·春花秋月何时了",
    "author": {
      "name": "李煜",
      "dynasty": "五代"
    },
    "type": "poetry",
    "content": "春花秋月何时了？往事知多少。小楼昨夜又东风，故国不堪回首月明中。\n雕栏玉砌应犹在，只是朱颜改。问君能有几多愁？恰似一江春水向东流。"
  },
  {
    "title": "茅屋为秋风所破歌",
    "author": {
      "name": "杜甫",
      "dynasty": "唐"
    },
    "type": "ancient",
    "content": "八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。\n南村群童欺我老无力，忍能对面为盗贼，公然抱茅入竹去。唇焦口燥呼不得，归来倚杖自叹息。\n俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻?\n安得广厦千万间，大庇天下寒士俱欢颜，风雨不动安如山。呜呼！何时眼前突兀见此屋，吾庐独破受冻死亦足！"
  },
  {
    "title": "春江花月夜",
    "author": {
      "name": "张若虚",
      "dynasty": "唐"
    },
    "type": "poetry",
    "content": "春江潮水连海平，海上明月共潮生。\n滟滟随波千万里，何处春江无月明！\n江流宛转绕芳甸，月照花林皆似霰。\n空里流霜不觉飞，汀上白沙看不见。\n江天一色无纤尘，皎皎空中孤月轮。\n江畔何人初见月？江月何年初照人？\n人生代代无穷已，江月年年只相似。\n不知江月待何人，但见长江送流水。\n白云一片去悠悠，青枫浦上不胜愁。\n谁家今夜扁舟子？何处相思明月楼？\n可怜楼上月徘徊，应照离人妆镜台。\n玉户帘中卷不去，捣衣砧上拂还来。\n此时相望不相闻，愿逐月华流照君。\n鸿雁长飞光不度，鱼龙潜跃水成文。\n昨夜闲潭梦落花，可怜春半不还家。\n江水流春去欲尽，江潭落月复西斜。\n斜月沉沉藏海雾，碣石潇湘无限路。\n不知乘月几人归，落月摇情满江树。"
  },
  {
    "title": "三峡",
    "author": {
      "name": "郦道元",
      "dynasty": "南北朝"
    },
    "type": "ancient",
    "content": "自三峡七百里中，两岸连山，略无阙处。重岩叠嶂，隐天蔽日。自非亭午夜分，不见曦月。\n至于夏水襄陵，沿溯阻绝。或王命急宣，有时朝发白帝，暮到江陵，其间千二百里，虽乘奔御风，不以疾也。\n春冬之时，则素湍绿潭，回清倒影。绝巘多生怪柏，悬泉瀑布，飞漱其间，清荣峻茂，良多趣味。\n每至晴初霜旦，林寒涧肃，常有高猿长啸，属引凄异，空谷传响，哀转久绝。故渔者歌曰：“巴东三峡巫峡长，猿鸣三声泪沾裳。”"
  },
  {
    "title": "过零丁洋",
    "author": {
      "name": "文天祥",
      "dynasty": "宋"
    },
    "type": "poetry",
    "content": "辛苦遭逢起一经，干戈寥落四周星。\n山河破碎风飘絮，身世浮沉雨打萍。\n惶恐滩头说惶恐，零丁洋里叹零丁。\n人生自古谁无死？留取丹心照汗青。"
  },
  {
    "title": "白雪歌送武判官归京",
    "author": {
      "name": "岑参",
      "dynasty": "唐"
    },
    "type": "poetry",
    "content": "北风卷地白草折，胡天八月即飞雪。\n忽如一夜春风来，千树万树梨花开。\n散入珠帘湿罗幕，狐裘不暖锦衾薄。\n将军角弓不得控，都护铁衣冷难着。\n瀚海阑干百丈冰，愁云惨淡万里凝。\n中军置酒饮归客，胡琴琵琶与羌笛。\n纷纷暮雪下辕门，风掣红旗冻不翻。\n轮台东门送君去，去时雪满天山路。\n山回路转不见君，雪上空留马行处。"
  },
  {
    "title": "青玉案·元夕",
    "author": {
      "name": "辛弃疾",
      "dynasty": "宋"
    },
    "type": "ancient",
    "content": "东风夜放花千树。更吹落、星如雨。宝马雕车香满路。凤箫声动，玉壶光转，一夜鱼龙舞。\n蛾儿雪柳黄金缕。笑语盈盈暗香去。众里寻他千百度。蓦然回首，那人却在，灯火阑珊处。"
  },
  {
    "title": "破阵子·为陈同甫赋壮词以寄之",
    "author": {
      "name": "辛弃疾",
      "dynasty": "宋"
    },
    "type": "poetry",
    "content": "醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。\n马作的卢飞快，弓如霹雳弦惊。了却君王天下事，赢得生前身后名。可怜白发生！"
  },
  {
    "title": "芙蓉楼送辛渐",
    "author": {
      "name": "王昌龄",
      "dynasty": "唐"
    },
    "type": "poetry",
    "content": "寒雨连江夜入吴，平明送客楚山孤。\n洛阳亲友如相问，一片冰心在玉壶。"
  },
  {
    "title": "江城子·乙卯正月二十日夜记梦",
    "author": {
      "name": "苏轼",
      "dynasty": "宋"
    },
    "type": "poetry",
    "content": "十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。\n夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。"
  },
  {
    "title": "咏柳",
    "author": {
      "name": "贺知章",
      "dynasty": "唐"
    },
    "type": "poetry",
    "content": "碧玉妆成一树高，万条垂下绿丝绦。\n不知细叶谁裁出，二月春风似剪刀。"
  },
  {
    "title": "小池",
    "author": {
      "name": "杨万里",
      "dynasty": "宋"
    },
    "type": "poetry",
    "content": "泉眼无声惜细流，树阴照水爱晴柔。\n小荷才露尖尖角，早有蜻蜓立上头。"
  },
  {
    "title": "钱塘湖春行",
    "author": {
      "name": "白居易",
      "dynasty": "唐"
    },
    "type": "poetry",
    "content": "孤山寺北贾亭西，水面初平云脚低。\n几处早莺争暖树，谁家新燕啄春泥。\n乱花渐欲迷人眼，浅草才能没马蹄。\n最爱湖东行不足，绿杨阴里白沙堤。"
  },
  {
    "title": "观沧海",
    "author": {
      "name": "曹操",
      "dynasty": "汉"
    },
    "type": "poetry",
    "content": "东临碣石，以观沧海。\n水何澹澹，山岛竦峙。\n树木丛生，百草丰茂。\n秋风萧瑟，洪波涌起。\n日月之行，若出其中；\n星汉灿烂，若出其里。\n幸甚至哉，歌以咏志。"
  },
  {
    "title": "春夜喜雨",
    "author": {
      "name": "杜甫",
      "dynasty": "唐"
    },
    "type": "poetry",
    "content": "好雨知时节，当春乃发生。\n随风潜入夜，润物细无声。\n野径云俱黑，江船火独明。\n晓看红湿处，花重锦官城。"
  },
  {
    "title": "与朱元思书",
    "author": {
      "name": "吴均",
      "dynasty": "南北朝"
    },
    "type": "ancient",
    "content": "风烟俱净，天山共色。从流飘荡，任意东西。自富阳至桐庐一百许里，奇山异水，天下独绝。\n水皆缥碧，千丈见底。游鱼细石，直视无碍。急湍甚箭，猛浪若奔。\n夹岸高山，皆生寒树，负势竞上，互相轩邈，争高直指，千百成峰。泉水激石，泠泠作响；好鸟相鸣，嘤嘤成韵。蝉则千转不穷，猿则百叫无绝。鸢飞戾天者，望峰息心；经纶世务者，窥谷忘反。横柯上蔽，在昼犹昏；疏条交映，有时见日。"
  },
  {
    "title": "曹刿论战",
    "author": {
      "name": "左丘明",
      "dynasty": "先秦"
    },
    "type": "ancient",
    "content": "十年春，齐师伐我。公将战。曹刿请见。其乡人曰：“肉食者谋之，又何间焉？”刿曰：“肉食者鄙，未能远谋。”乃入见。问：“何以战？”公曰：“衣食所安，弗敢专也，必以分人。”对曰：“小惠未徧，民弗从也。”公曰：“牺牲玉帛，弗敢加也，必以信。”对曰：“小信未孚，神弗福也。”公曰：“小大之狱，虽不能察，必以情。”对曰：“忠之属也。可以一战。战则请从。”\n公与之乘，战于长勺。公将鼓之。刿曰：“未可。”齐人三鼓。刿曰：“可矣。”齐师败绩。公将驰之。刿曰：“未可。”下视其辙，登轼而望之，曰：“可矣。”遂逐齐师。\n既克，公问其故。对曰：“夫战，勇气也。一鼓作气，再而衰，三而竭。彼竭我盈，故克之，夫大国，难测也，惧有伏焉。吾视其辙乱，望其旗靡，故逐之。”"
  },
  {
    "title": "滕王阁序",
    "author": {
      "name": "王勃",
      "dynasty": "唐"
    },
    "type": "ancient",
    "content": "豫章故郡，洪都新府。星分翼轸，地接衡庐。襟三江而带五湖，控蛮荆而引瓯越。物华天宝，龙光射牛斗之墟；人杰地灵，徐孺下陈蕃之榻。雄州雾列，俊采星驰。台隍枕夷夏之交，宾主尽东南之美。都督阎公之雅望，棨戟遥临；宇文新州之懿范，襜帷暂驻。十旬休假，胜友如云；千里逢迎，高朋满座。腾蛟起凤，孟学士之词宗；紫电青霜，王将军之武库。家君作宰，路出名区；童子何知，躬逢胜饯。\n时维九月，序属三秋。潦水尽而寒潭清，烟光凝而暮山紫。俨骖騑于上路，访风景于崇阿。临帝子之长洲，得仙人之旧馆。层峦耸翠，上出重霄；飞阁流丹，下临无地。鹤汀凫渚，穷岛屿之萦回；桂殿兰宫，即冈峦之体势。\n披绣闼，俯雕甍，山原旷其盈视，川泽纡其骇瞩。闾阎扑地，钟鸣鼎食之家；舸舰迷津，青雀黄龙之舳。云销雨霁，彩彻区明。落霞与孤鹜齐飞，秋水共长天一色。渔舟唱晚，响穷彭蠡之滨，雁阵惊寒，声断衡阳之浦。\n遥襟甫畅，逸兴遄飞。爽籁发而清风生，纤歌凝而白云遏。睢园绿竹，气凌彭泽之樽；邺水朱华，光照临川之笔。四美具，二难并。穷睇眄于中天，极娱游于暇日。天高地迥，觉宇宙之无穷；兴尽悲来，识盈虚之有数。望长安于日下，目吴会于云间。地势极而南溟深，天柱高而北辰远。关山难越，谁悲失路之人；萍水相逢，尽是他乡之客。怀帝阍而不见，奉宣室以何年？\n嗟乎！时运不齐，命途多舛。冯唐易老，李广难封。屈贾谊于长沙，非无圣主；窜梁鸿于海曲，岂乏明时？所赖君子见机，达人知命。老当益壮，宁移白首之心？穷且益坚，不坠青云之志。酌贪泉而觉爽，处涸辙以犹欢。北海虽赊，扶摇可接；东隅已逝，桑榆非晚。孟尝高洁，空余报国之情；阮籍猖狂，岂效穷途之哭！\n勃，三尺微命，一介书生。无路请缨，等终军之弱冠；有怀投笔，慕宗悫之长风。舍簪笏于百龄，奉晨昏于万里。非谢家之宝树，接孟氏之芳邻。他日趋庭，叨陪鲤对；今兹捧袂，喜托龙门。杨意不逢，抚凌云而自惜；钟期既遇，奏流水以何惭？\n呜乎！胜地不常，盛筵难再；兰亭已矣，梓泽丘墟。临别赠言，幸承恩于伟饯；登高作赋，是所望于群公。敢竭鄙怀，恭疏短引；一言均赋，四韵俱成。请洒潘江，各倾陆海云尔：\n滕王高阁临江渚，佩玉鸣鸾罢歌舞。\n画栋朝飞南浦云，珠帘暮卷西山雨。\n闲云潭影日悠悠，物换星移几度秋。\n阁中帝子今何在？槛外长江空自流。"
  },
  {
    "title": "西江月·夜行黄沙道中",
    "author": {
      "name": "辛弃疾",
      "dynasty": "宋"
    },
    "type": "ancient",
    "content": "明月别枝惊鹊，清风半夜鸣蝉。稻花香里说丰年，听取蛙声一片。\n七八个星天外，两三点雨山前。旧时茅店社林边，路转溪桥忽见。"
  },
  {
    "title": "武陵春·春晚",
    "author": {
      "name": "李清照",
      "dynasty": "宋"
    },
    "type": "ancient",
    "content": "风住尘香花已尽，日晚倦梳头。物是人非事事休，欲语泪先流。\n闻说双溪春尚好，也拟泛轻舟。只恐双溪舴艋舟，载不动许多愁。"
  },
  {
    "title": "游子吟",
    "author": {
      "name": "孟郊",
      "dynasty": "唐"
    },
    "type": "poetry",
    "content": "慈母手中线，游子身上衣。\n临行密密缝，意恐迟迟归。\n谁言寸草心，报得三春晖。"
  },
  {
    "title": "嫦娥",
    "author": {
      "name": "李商隐",
      "dynasty": "唐"
    },
    "type": "poetry",
    "content": "云母屏风烛影深，长河渐落晓星沉。\n嫦娥应悔偷灵药，碧海青天夜夜心。"
  },
  {
    "title": "游山西村",
    "author": {
      "name": "陆游",
      "dynasty": "宋"
    },
    "type": "poetry",
    "content": "莫笑农家腊酒浑，丰年留客足鸡豚。\n山重水复疑无路，柳暗花明又一村。\n箫鼓追随春社近，衣冠简朴古风存。\n从今若许闲乘月，拄杖无时夜叩门。"
  },
  {
    "title": "梅花",
    "author": {
      "name": "王安石",
      "dynasty": "宋"
    },
    "type": "poetry",
    "content": "墙角数枝梅，凌寒独自开。\n遥知不是雪，为有暗香来。"
  },
  {
    "title": "黄鹤楼送孟浩然之广陵",
    "author": {
      "name": "李白",
      "dynasty": "唐"
    },
    "type": "ancient",
    "content": "故人西辞黄鹤楼，烟花三月下扬州。\n孤帆远影碧空尽，唯见长江天际流。 "
  },
  {
    "title": "渔家傲·秋思",
    "author": {
      "name": "范仲淹",
      "dynasty": "宋"
    },
    "type": "poetry",
    "content": "塞下秋来风景异，衡阳雁去无留意。四面边声连角起，千嶂里，长烟落日孤城闭。\n浊酒一杯家万里，燕然未勒归无计。羌管悠悠霜满地，人不寐，将军白发征夫泪。"
  },
  {
    "title": "秋词",
    "author": {
      "name": "刘禹锡",
      "dynasty": "唐"
    },
    "type": "poetry",
    "content": "自古逢秋悲寂寥，我言秋日胜春朝。\n晴空一鹤排云上，便引诗情到碧霄。"
  },
  {
    "title": "伤仲永",
    "author": {
      "name": "王安石",
      "dynasty": "宋"
    },
    "type": "ancient",
    "content": "金溪民方仲永，世隶耕。仲永生五年，未尝识书具，忽啼求之。父异焉，借旁近与之，即书诗四句，并自为其名。其诗以养父母、收族为意，传一乡秀才观之。自是指物作诗立就，其文理皆有可观者。邑人奇之，稍稍宾客其父，或以钱币乞之。父利其然也，日扳仲永环谒于邑人，不使学。\n余闻之也久。明道中，从先人还家，于舅家见之，十二三矣。令作诗，不能称前时之闻。又七年，还自扬州，复到舅家问焉。曰：“泯然众人矣。”\n王子曰：仲永之通悟，受之天也。其受之天也，贤于材人远矣。卒之为众人，则其受于人者不至也。彼其受之天也，如此其贤也，不受之人，且为众人；今夫不受之天，固众人，又不受之人，得为众人而已耶？"
  },
  {
    "title": "无题·相见时难别亦难",
    "author": {
      "name": "李商隐",
      "dynasty": "唐"
    },
    "type": "poetry",
    "content": "相见时难别亦难，东风无力百花残。\n春蚕到死丝方尽，蜡炬成灰泪始干。\n晓镜但愁云鬓改，夜吟应觉月光寒。\n蓬山此去无多路，青鸟殷勤为探看。"
  },
  {
    "title": "江雪",
    "author": {
      "name": "柳宗元",
      "dynasty": "唐"
    },
    "type": "poetry",
    "content": "千山鸟飞绝，万径人踪灭。\n孤舟蓑笠翁，独钓寒江雪。"
  },
  {
    "title": "行路难·其一",
    "author": {
      "name": "李白",
      "dynasty": "唐"
    },
    "type": "poetry",
    "content": "金樽清酒斗十千，玉盘珍羞直万钱。\n停杯投箸不能食，拔剑四顾心茫然。\n欲渡黄河冰塞川，将登太行雪满山。\n闲来垂钓碧溪上，忽复乘舟梦日边。\n行路难！行路难！多歧路，今安在？\n长风破浪会有时，直挂云帆济沧海。"
  },
  {
    "title": "沁园春·长沙",
    "author": {
      "name": "毛泽东",
      "dynasty": "现代"
    },
    "type": "ancient",
    "content": "独立寒秋，湘江北去，橘子洲头。\n看万山红遍，层林尽染；漫江碧透，百舸争流。\n鹰击长空，鱼翔浅底，万类霜天竞自由。\n怅寥廓，问苍茫大地，谁主沉浮？\n携来百侣曾游，忆往昔峥嵘岁月稠。\n恰同学少年，风华正茂；书生意气，挥斥方遒。\n指点江山，激扬文字，粪土当年万户侯。\n曾记否，到中流击水，浪遏飞舟？"
  },
  {
    "title": "望岳",
    "author": {
      "name": "杜甫",
      "dynasty": "唐"
    },
    "type": "poetry",
    "content": "岱宗夫如何？齐鲁青未了。\n造化钟神秀，阴阳割昏晓。\n荡胸生曾云，决眦入归鸟。\n会当凌绝顶，一览众山小。"
  },
  {
    "title": "山居秋暝",
    "author": {
      "name": "王维",
      "dynasty": "唐"
    },
    "type": "poetry",
    "content": "空山新雨后，天气晚来秋。\n明月松间照，清泉石上流。\n竹喧归浣女，莲动下渔舟。\n随意春芳歇，王孙自可留。"
  },
  {
    "title": "雨霖铃·寒蝉凄切",
    "author": {
      "name": "柳永",
      "dynasty": "宋"
    },
    "type": "ancient",
    "content": "寒蝉凄切，对长亭晚，骤雨初歇。都门帐饮无绪，留恋处，兰舟催发。执手相看泪眼，竟无语凝噎。念去去，千里烟波，暮霭沉沉楚天阔。\n多情自古伤离别，更那堪，冷落清秋节！今宵酒醒何处？杨柳岸，晓风残月。此去经年，应是良辰好景虚设。便纵有千种风情，更与何人说？"
  },
  {
    "title": "浣溪沙·游蕲水清泉寺",
    "author": {
      "name": "苏轼",
      "dynasty": "宋"
    },
    "type": "ancient",
    "foreword": "游蕲水清泉寺，寺临兰溪，溪水西流。",
    "content": "山下兰芽短浸溪，松间沙路净无泥，潇潇暮雨子规啼。\n谁道人生无再少？门前流水尚能西！休将白发唱黄鸡。"
  },
  {
    "title": "江城子·密州出猎",
    "author": {
      "name": "苏轼",
      "dynasty": "宋"
    },
    "type": "poetry",
    "content": "老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。\n酒酣胸胆尚开张，鬓微霜，又何妨！持节云中，何日遣冯唐？会挽雕弓如满月，西北望，射天狼。"
  },
  {
    "title": "绝句",
    "author": {
      "name": "杜甫",
      "dynasty": "唐"
    },
    "type": "poetry",
    "content": "两个黄鹂鸣翠柳，一行白鹭上青天。\n窗含西岭千秋雪，门泊东吴万里船。"
  },
  {
    "title": "秋夕",
    "author": {
      "name": "杜牧",
      "dynasty": "唐"
    },
    "type": "poetry",
    "content": "银烛秋光冷画屏，轻罗小扇扑流萤。\n天阶夜色凉如水，卧看牵牛织女星。"
  },
  {
    "title": "浣溪沙·一曲新词酒一杯",
    "author": {
      "name": "晏殊",
      "dynasty": "宋"
    },
    "type": "poetry",
    "content": "一曲新词酒一杯，去年天气旧亭台。夕阳西下几时回？\n无可奈何花落去，似曾相识燕归来。小园香径独徘徊。"
  },
  {
    "title": "望庐山瀑布",
    "author": {
      "name": "李白",
      "dynasty": "唐"
    },
    "type": "poetry",
    "content": "日照香炉生紫烟，遥看瀑布挂前川。\n飞流直下三千尺，疑是银河落九天。"
  },
  {
    "title": "使至塞上",
    "author": {
      "name": "王维",
      "dynasty": "唐"
    },
    "type": "poetry",
    "content": "单车欲问边，属国过居延。\n征蓬出汉塞，归雁入胡天。\n大漠孤烟直，长河落日圆。\n萧关逢候骑，都护在燕然。"
  },
  {
    "title": "短歌行",
    "author": {
      "name": "曹操",
      "dynasty": "汉"
    },
    "type": "poetry",
    "content": "对酒当歌，人生几何！譬如朝露，去日苦多。\n慨当以慷，忧思难忘。何以解忧？唯有杜康。\n青青子衿，悠悠我心。但为君故，沉吟至今。\n呦呦鹿鸣，食野之苹。我有嘉宾，鼓瑟吹笙。\n明明如月，何时可掇？忧从中来，不可断绝。\n越陌度阡，枉用相存。契阔谈讌，心念旧恩。\n月明星稀，乌鹊南飞。绕树三匝，何枝可依？\n山不厌高，海不厌深。周公吐哺，天下归心。"
  },
  {
    "title": "生于忧患，死于安乐",
    "author": {
      "name": "孟子及其弟子",
      "dynasty": "先秦"
    },
    "type": "ancient",
    "content": "舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。\n故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。\n人恒过，然后能改；困于心，衡于虑，而后作；征于色，发于声，而后喻。入则无法家拂士，出则无敌国外患者，国恒亡。\n然后知生于忧患而死于安乐也。"
  },
  {
    "title": "出师表",
    "author": {
      "name": "诸葛亮",
      "dynasty": "蜀"
    },
    "type": "ancient",
    "content": "先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。\n宫中府中，俱为一体；陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之理；不宜偏私，使内外异法也。\n侍中、侍郎郭攸之、费祎、董允等，此皆良实，志虑忠纯，是以先帝简拔以遗陛下：愚以为宫中之事，事无大小，悉以咨之，然后施行，必能裨补阙漏，有所广益。\n将军向宠，性行淑均，晓畅军事，试用于昔日，先帝称之曰“能”，是以众议举宠为督：愚以为营中之事，悉以咨之，必能使行阵和睦，优劣得所。\n亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞良死节之臣，愿陛下亲之、信之，则汉室之隆，可计日而待也。\n臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之间：尔来二十有一年矣。\n先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明；故五月渡泸，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。至于斟酌损益，进尽忠言，则攸之、祎、允之任也。\n愿陛下托臣以讨贼兴复之效，不效，则治臣之罪，以告先帝之灵。若无兴德之言，则责攸之、祎、允等之慢，以彰其咎；陛下亦宜自谋，以咨诹善道，察纳雅言，深追先帝遗诏。臣不胜受恩感激。\n今当远离，临表涕零，不知所言。"
  },
  {
    "title": "过故人庄",
    "author": {
      "name": "孟浩然",
      "dynasty": "唐"
    },
    "type": "poetry",
    "content": "故人具鸡黍，邀我至田家。\n绿树村边合，青山郭外斜。\n开轩面场圃，把酒话桑麻。\n待到重阳日，还来就菊花。"
  },
  {
    "title": "龟虽寿",
    "author": {
      "name": "曹操",
      "dynasty": "汉"
    },
    "type": "poetry",
    "content": "神龟虽寿，犹有竟时。\n螣蛇乘雾，终为土灰。\n老骥伏枥，志在千里。\n烈士暮年，壮心不已。\n盈缩之期，不但在天；\n养怡之福，可得永年。\n幸甚至哉，歌以咏志。"
  },
  {
    "title": "己亥杂诗·其五",
    "author": {
      "name": "龚自珍",
      "dynasty": "清"
    },
    "type": "poetry",
    "content": "浩荡离愁白日斜，吟鞭东指即天涯。\n落红不是无情物，化作春泥更护花。"
  },
  {
    "title": "泊船瓜洲",
    "author": {
      "name": "王安石",
      "dynasty": "宋"
    },
    "type": "poetry",
    "content": "京口瓜洲一水间，钟山只隔数重山。\n春风又绿江南岸，明月何时照我还？"
  },
  {
    "title": "夜雨寄北",
    "author": {
      "name": "李商隐",
      "dynasty": "唐"
    },
    "type": "poetry",
    "content": "君问归期未有期，巴山夜雨涨秋池。\n何当共剪西窗烛，却话巴山夜雨时。"
  },
  {
    "title": "示儿",
    "author": {
      "name": "陆游",
      "dynasty": "宋"
    },
    "type": "poetry",
    "content": "死去元知万事空，但悲不见九州同。\n王师北定中原日，家祭无忘告乃翁。"
  },
  {
    "title": "记承天寺夜游",
    "author": {
      "name": "苏轼",
      "dynasty": "宋"
    },
    "type": "ancient",
    "content": "元丰六年十月十二日夜，解衣欲睡，月色入户，欣然起行。念无与为乐者，遂至承天寺寻张怀民。怀民亦未寝，相与步于中庭。\n庭下如积水空明，水中藻荇交横，盖竹柏影也。何夜无月？何处无竹柏？但少闲人如吾两人者耳。"
  },
  {
    "title": "清平乐·村居",
    "author": {
      "name": "辛弃疾",
      "dynasty": "宋"
    },
    "type": "ancient",
    "content": "茅檐低小，溪上青青草。\n醉里吴音相媚好，白发谁家翁媪？\n大儿锄豆溪东，中儿正织鸡笼。\n最喜小儿亡赖，溪头卧剥莲蓬。"
  },
  {
    "title": "一剪梅·红藕香残玉簟秋",
    "author": {
      "name": "李清照",
      "dynasty": "宋"
    },
    "type": "ancient",
    "content": "红藕香残玉簟秋。轻解罗裳，独上兰舟。云中谁寄锦书来，雁字回时，月满西楼。\n花自飘零水自流。一种相思，两处闲愁。此情无计可消除，才下眉头，却上心头。"
  },
  {
    "title": "次北固山下",
    "author": {
      "name": "王湾",
      "dynasty": "唐"
    },
    "type": "poetry",
    "content": "客路青山外，行舟绿水前。\n潮平两岸阔，风正一帆悬。\n海日生残夜，江春入旧年。\n乡书何处达？归雁洛阳边。"
  },
  {
    "title": "闻官军收河南河北",
    "author": {
      "name": "杜甫",
      "dynasty": "唐"
    },
    "type": "poetry",
    "content": "剑外忽传收蓟北，初闻涕泪满衣裳。\n却看妻子愁何在，漫卷诗书喜欲狂。\n白日放歌须纵酒，青春作伴好还乡。\n即从巴峡穿巫峡，便下襄阳向洛阳。"
  },
  {
    "title": "天净沙·秋",
    "author": {
      "name": "白朴",
      "dynasty": "元"
    },
    "type": "ancient",
    "content": "孤村落日残霞，轻烟老树寒鸦，一点飞鸿影下。青山绿水，白草红叶黄花。"
  },
  {
    "title": "饮湖上初晴后雨二首·其二",
    "author": {
      "name": "苏轼",
      "dynasty": "宋"
    },
    "type": "poetry",
    "content": "水光潋滟晴方好，山色空蒙雨亦奇。\n欲把西湖比西子，淡妆浓抹总相宜。"
  },
  {
    "title": "山中",
    "author": {
      "name": "王维",
      "dynasty": "唐"
    },
    "type": "poetry",
    "content": "荆溪白石出，天寒红叶稀。\n山路元无雨，空翠湿人衣。"
  },
  {
    "title": "凉州词",
    "author": {
      "name": "王翰",
      "dynasty": "唐"
    },
    "type": "poetry",
    "content": "葡萄美酒夜光杯，欲饮琵琶马上催。\n醉卧沙场君莫笑，古来征战几人回？"
  },
  {
    "title": "赠汪伦",
    "author": {
      "name": "李白",
      "dynasty": "唐"
    },
    "type": "poetry",
    "content": "李白乘舟将欲行，忽闻岸上踏歌声。\n桃花潭水深千尺，不及汪伦送我情。"
  },
  {
    "title": "木兰花·拟古决绝词柬友",
    "author": {
      "name": "纳兰性德",
      "dynasty": "清"
    },
    "type": "poetry",
    "content": "人生若只如初见，何事秋风悲画扇。\n等闲变却故人心，却道故人心易变。\n骊山语罢清宵半，泪雨霖铃终不怨。\n何如薄幸锦衣郎，比翼连枝当日愿。"
  },
  {
    "title": "长歌行",
    "author": {
      "name": "佚名",
      "dynasty": "汉"
    },
    "type": "poetry",
    "content": "青青园中葵，朝露待日晞。\n阳春布德泽，万物生光辉。\n常恐秋节至，焜黄华叶衰。\n百川东到海，何时复西归？\n少壮不努力，老大徒伤悲！"
  },
  {
    "title": "送友人",
    "author": {
      "name": "李白",
      "dynasty": "唐"
    },
    "type": "poetry",
    "content": "青山横北郭，白水绕东城。\n此地一为别，孤蓬万里征。\n浮云游子意，落日故人情。\n挥手自兹去，萧萧班马鸣。"
  },
  {
    "title": "墨梅",
    "author": {
      "name": "王冕",
      "dynasty": "元"
    },
    "type": "poetry",
    "content": "吾家洗砚池头树，个个花开淡墨痕。\n不要人夸好颜色，只流清气满乾坤。\n我家洗砚池边树，朵朵花开淡墨痕。\n不要人夸颜色好，只留清气满乾坤。"
  },
  {
    "title": "九月九日忆山东兄弟",
    "author": {
      "name": "王维",
      "dynasty": "唐"
    },
    "type": "poetry",
    "content": "独在异乡为异客，每逢佳节倍思亲。\n遥知兄弟登高处，遍插茱萸少一人。"
  },
  {
    "title": "如梦令·常记溪亭日暮",
    "author": {
      "name": "李清照",
      "dynasty": "宋"
    },
    "type": "ancient",
    "content": "常记溪亭日暮，沉醉不知归路。\n兴尽晚回舟，误入藕花深处。\n争渡，争渡，惊起一滩鸥鹭。"
  },
  {
    "title": "孙权劝学",
    "author": {
      "name": "司马光",
      "dynasty": "宋"
    },
    "type": "poetry",
    "content": "初，权谓吕蒙曰：“卿今当涂掌事，不可不学！”蒙辞以军中多务。权曰：“孤岂欲卿治经为博士邪?但当涉猎，见往事耳。卿言多务，孰若孤？孤常读书，自以为大有所益。”蒙乃始就学。及鲁肃过寻阳，与蒙论议，大惊曰：“卿今者才略，非复吴下阿蒙！”蒙曰：“士别三日，即更刮目相待，大兄何见事之晚乎！”肃遂拜蒙母，结友而别。"
  },
  {
    "title": "晓出净慈寺送林子方",
    "author": {
      "name": "杨万里",
      "dynasty": "宋"
    },
    "type": "poetry",
    "content": "毕竟西湖六月中，风光不与四时同。\n接天莲叶无穷碧，映日荷花别样红。"
  },
  {
    "title": "五柳先生传",
    "author": {
      "name": "陶渊明",
      "dynasty": "晋"
    },
    "type": "ancient",
    "content": "先生不知何许人也，亦不详其姓字，宅边有五柳树，因以为号焉。闲静少言，不慕荣利。好读书，不求甚解；每有会意，便欣然忘食。性嗜酒，家贫不能常得。亲旧知其如此，或置酒而招之；造饮辄尽，期在必醉。既醉而退，曾不吝情去留。环堵萧然，不蔽风日；短褐穿结，箪瓢屡空，晏如也。常著文章自娱，颇示己志。忘怀得失，以此自终。\n赞曰：黔娄之妻有言：“不戚戚于贫贱，不汲汲于富贵。”其言兹若人之俦乎？衔觞赋诗，以乐其志，无怀氏之民欤？葛天氏之民欤？"
  },
  {
    "title": "鱼我所欲也",
    "author": {
      "name": "孟子及其弟子",
      "dynasty": "先秦"
    },
    "type": "ancient",
    "content": "鱼，我所欲也；熊掌，亦我所欲也，二者不可得兼，舍鱼而取熊掌者也。生，亦我所欲也；义，亦我所欲也。二者不可得兼，舍生而取义者也。生亦我所欲，所欲有甚于生者，故不为苟得也。死亦我所恶，所恶有甚于死者，故患有所不辟也。如使人之所欲莫甚于生，则凡可以得生者何不用也。使人之所恶莫甚于死者，则凡可以辟患者何不为也！由是则生而有不用也；由是则可以辟患而有不为也。是故所欲有甚于生者，所恶有甚于死者。非独贤者有是心也，人皆有之，贤者能勿丧耳。\n一箪食，一豆羹，得之则生，弗得则死。呼尔而与之，行道之人弗受；蹴尔而与之，乞人不屑也。\n万钟则不辩礼义而受之，万钟于我何加焉！为宫室之美，妻妾之奉，所识穷乏者得我与？乡为身死而不受，今为宫室之美为之；乡为身死而不受，今为妻妾之奉为之；乡为身死而不受，今为所识穷乏者得我而为之：是亦不可以已乎？此之谓失其本心。"
  },
  {
    "title": "七步诗",
    "author": {
      "name": "曹植",
      "dynasty": "汉"
    },
    "type": "poetry",
    "content": "煮豆持作羹，漉菽以为汁。\n萁在釜下燃，豆在釜中泣。\n本自同根生，相煎何太急？"
  },
  {
    "title": "湖心亭看雪",
    "author": {
      "name": "张岱",
      "dynasty": "明"
    },
    "type": "ancient",
    "content": "崇祯五年十二月，余住西湖。大雪三日，湖中人鸟声俱绝。是日更定矣，余拏一小舟，拥毳衣炉火，独往湖心亭看雪。雾凇沆砀，天与云与山与水，上下一白。湖上影子，惟长堤一痕、湖心亭一点、与余舟一芥、舟中人两三粒而已。\n到亭上，有两人铺毡对坐，一童子烧酒炉正沸。见余大喜曰：“湖中焉得更有此人？”拉余同饮。余强饮三大白而别。问其姓氏，是金陵人，客此。及下船，舟子喃喃曰：“莫说相公痴，更有痴似相公者！”"
  },
  {
    "title": "题西林壁",
    "author": {
      "name": "苏轼",
      "dynasty": "宋"
    },
    "type": "poetry",
    "content": "横看成岭侧成峰，远近高低各不同。\n不识庐山真面目，只缘身在此山中。"
  },
  {
    "title": "口技",
    "author": {
      "name": "林嗣环",
      "dynasty": "清"
    },
    "type": "ancient",
    "content": "京中有善口技者。会宾客大宴，于厅事之东北角，施八尺屏障，口技人坐屏障中，一桌、一椅、一扇、一抚尺而已。众宾团坐。少顷，但闻屏障中抚尺一下，满坐寂然，无敢哗者。\n遥闻深巷中犬吠，便有妇人惊觉欠伸，其夫呓语。既而儿醒，大啼。夫亦醒。妇抚儿乳，儿含乳啼，妇拍而呜之。又一大儿醒，絮絮不止。当是时，妇手拍儿声，口中呜声，儿含乳啼声，大儿初醒声，夫叱大儿声，一时齐发，众妙毕备。满坐宾客无不伸颈，侧目，微笑，默叹，以为妙绝。\n未几，夫齁声起，妇拍儿亦渐拍渐止。微闻有鼠作作索索，盆器倾侧，妇梦中咳嗽。宾客意少舒，稍稍正坐。\n忽一人大呼：“火起”，夫起大呼，妇亦起大呼。两儿齐哭。俄而百千人大呼，百千儿哭，百千犬吠。中间力拉崩倒之声，火爆声，呼呼风声，百千齐作；又夹百千求救声，曳屋许许声，抢夺声，泼水声。凡所应有，无所不有。虽人有百手，手有百指，不能指其一端；人有百口，口有百舌，不能名其一处也。于是宾客无不变色离席，奋袖出臂，两股战战，几欲先走。\n忽然抚尺一下，群响毕绝。撤屏视之，一人、一桌、一椅、一扇、一抚尺而已。"
  },
  {
    "title": "月夜",
    "author": {
      "name": "刘方平",
      "dynasty": "唐"
    },
    "type": "poetry",
    "content": "更深月色半人家，北斗阑干南斗斜。\n今夜偏知春气暖，虫声新透绿窗纱。"
  },
  {
    "title": "送杜少府之任蜀州",
    "author": {
      "name": "王勃",
      "dynasty": "唐"
    },
    "type": "poetry",
    "content": "城阙辅三秦，风烟望五津。\n与君离别意，同是宦游人。\n海内存知己，天涯若比邻。\n无为在歧路，儿女共沾巾。"
  },
  {
    "title": "邹忌讽齐王纳谏",
    "author": {
      "name": "刘向 撰",
      "dynasty": "汉"
    },
    "type": "ancient",
    "content": "邹忌修八尺有余，而形貌昳丽。朝服衣冠，窥镜，谓其妻曰：“我孰与城北徐公美？”其妻曰：“君美甚，徐公何能及君也！”城北徐公，齐国之美丽者也。忌不自信，而复问其妾曰：“吾孰与徐公美？”妾曰：“徐公何能及君也！”旦日，客从外来，与坐谈，问之客曰：“吾与徐公孰美？”客曰：“徐公不若君之美也。”明日徐公来，孰视之，自以为不如；窥镜而自视，又弗如远甚。暮寝而思之，曰：“吾妻之美我者，私我也；妾之美我者，畏我也；客之美我者，欲有求于我也。”\n于是入朝见威王，曰：“臣诚知不如徐公美。臣之妻私臣，臣之妾畏臣，臣之客欲有求于臣，皆以美于徐公。今齐地方千里，百二十城，宫妇左右莫不私王，朝廷之臣莫不畏王，四境之内莫不有求于王：由此观之，王之蔽甚矣。”\n王曰：“善。”乃下令：“群臣吏民能面刺寡人之过者，受上赏；上书谏寡人者，受中赏；能谤讥于市朝，闻寡人之耳者，受下赏。”令初下，群臣进谏，门庭若市；数月之后，时时而间进；期年之后，虽欲言，无可进者。燕、赵、韩、魏闻之，皆朝于齐.此所谓战胜于朝廷。"
  },
  {
    "title": "答谢中书书",
    "author": {
      "name": "陶弘景",
      "dynasty": "南北朝"
    },
    "type": "poetry",
    "content": "山川之美，古来共谈。高峰入云，清流见底。两岸石壁，五色交辉。青林翠竹，四时俱备。晓雾将歇，猿鸟乱鸣；夕日欲颓，沉鳞竞跃。实是欲界之仙都。自康乐以来，未复有能与其奇者。"
  },
  {
    "title": "核舟记",
    "author": {
      "name": "魏学洢",
      "dynasty": "明"
    },
    "type": "ancient",
    "content": "明有奇巧人曰王叔远，能以径寸之木，为宫室、器皿 、人物，以至鸟兽、木石，罔不因势象形，各具情态。尝贻余核舟一，盖大苏泛赤壁云。\n舟首尾长约八分有奇，高可二黍许。中轩敞者为舱，箬篷覆之。旁开小窗，左右各四，共八扇。启窗而观，雕栏相望焉。闭之，则右刻“山高月小，水落石出”，左刻“清风徐来，水波不兴”，石青糁之。\n船头坐三人，中峨冠而多髯者为东坡，佛印居右，鲁直居左。苏、黄共阅一手卷。东坡右手执卷端，左手抚鲁直背。鲁直左手执卷末，右手指卷，如有所语。东坡现右足，鲁直现左足，各微侧，其两膝相比者，各隐卷底衣褶中。佛印绝类弥勒，袒胸露乳，矫首昂视，神情与苏、黄不属。卧右膝，诎右臂支船，而竖其左膝，左臂挂念珠倚之——珠可历历数也。\n舟尾横卧一楫。楫左右舟子各一人。居右者椎髻仰面，左手倚一衡木，右手攀右趾，若啸呼状。居左者右手执蒲葵扇，左手抚炉，炉上有壶，其人视端容寂，若听茶声然。\n其船背稍夷，则题名其上，文曰“天启壬戌秋日，虞山王毅叔远甫刻”，细若蚊足，钩画了了，其色墨。又用篆章一，文曰“初平山人”，其色丹。\n通计一舟，为人五；为窗八；为箬篷，为楫，为炉，为壶，为手卷，为念珠各一；对联、题名并篆文，为字共三十有四；而计其长曾不盈寸。盖简桃核修狭者为之。嘻，技亦灵怪矣哉！"
  },
  {
    "title": "秋思",
    "author": {
      "name": "张籍",
      "dynasty": "唐"
    },
    "type": "poetry",
    "content": "洛阳城里见秋风，欲作家书意万重。\n复恐匆匆说不尽，行人临发又开封。"
  },
  {
    "title": "闻王昌龄左迁龙标遥有此寄",
    "author": {
      "name": "李白",
      "dynasty": "唐"
    },
    "type": "poetry",
    "content": "杨花落尽子规啼，闻道龙标过五溪。\n我寄愁心与明月，随风直到夜郎西。"
  },
  {
    "title": "酬乐天扬州初逢席上见赠",
    "author": {
      "name": "刘禹锡",
      "dynasty": "唐"
    },
    "type": "poetry",
    "content": "巴山楚水凄凉地，二十三年弃置身。\n怀旧空吟闻笛赋，到乡翻似烂柯人。\n沉舟侧畔千帆过，病树前头万木春。\n今日听君歌一曲，暂凭杯酒长精神。"
  },
  {
    "title": "望月怀远",
    "author": {
      "name": "张九龄",
      "dynasty": "唐"
    },
    "type": "poetry",
    "content": "海上生明月，天涯共此时。\n情人怨遥夜，竟夕起相思。\n灭烛怜光满，披衣觉露滋。\n不堪盈手赠，还寝梦佳期。"
  },
  {
    "title": "饮酒·其五",
    "author": {
      "name": "陶渊明",
      "dynasty": "晋"
    },
    "type": "poetry",
    "content": "结庐在人境，而无车马喧。\n问君何能尔？心远地自偏。\n采菊东篱下，悠然见南山。\n山气日夕佳，飞鸟相与还。\n此中有真意，欲辨已忘言。"
  },
  {
    "title": "蜀道难",
    "author": {
      "name": "李白",
      "dynasty": "唐"
    },
    "type": "poetry",
    "content": "噫吁嚱，危乎高哉！蜀道之难，难于上青天！\n蚕丛及鱼凫，开国何茫然！\n尔来四万八千岁，不与秦塞通人烟。\n西当太白有鸟道，可以横绝峨眉巅。\n地崩山摧壮士死，然后天梯石栈相钩连。\n上有六龙回日之高标，下有冲波逆折之回川。\n黄鹤之飞尚不得过，猿猱欲度愁攀援。\n青泥何盘盘，百步九折萦岩峦。\n扪参历井仰胁息，以手抚膺坐长叹。\n问君西游何时还？畏途巉岩不可攀。\n但见悲鸟号古木，雄飞雌从绕林间。\n又闻子规啼夜月，愁空山。\n蜀道之难,难于上青天，使人听此凋朱颜！\n连峰去天不盈尺，枯松倒挂倚绝壁。\n飞湍瀑流争喧豗，砯崖转石万壑雷。\n其险也如此，嗟尔远道之人胡为乎来哉！\n剑阁峥嵘而崔嵬，一夫当关，万夫莫开。\n所守或匪亲，化为狼与豺。\n朝避猛虎，夕避长蛇；磨牙吮血，杀人如麻。\n锦城虽云乐，不如早还家。\n蜀道之难,难于上青天，侧身西望长咨嗟！"
  },
  {
    "title": "赋得古原草送别",
    "author": {
      "name": "白居易",
      "dynasty": "唐"
    },
    "type": "poetry",
    "content": "离离原上草，一岁一枯荣。\n野火烧不尽，春风吹又生。\n远芳侵古道，晴翠接荒城。\n又送王孙去，萋萋满别情。"
  },
  {
    "title": "石壕吏",
    "author": {
      "name": "杜甫",
      "dynasty": "唐"
    },
    "type": "poetry",
    "content": "暮投石壕村，有吏夜捉人。老翁逾墙走，老妇出门看。\n吏呼一何怒，妇啼一何苦。听妇前致词，三男邺城戍。\n一男附书至，二男新战死。存者且偷生，死者长已矣。\n室中更无人，惟有乳下孙。有孙母未去，出入无完裙。\n老妪力虽衰，请从吏夜归。急应河阳役，犹得备晨炊。\n夜久语声绝，如闻泣幽咽。天明登前途，独与老翁别。"
  },
  {
    "title": "登黄鹤楼",
    "author": {
      "name": "崔颢",
      "dynasty": "唐"
    },
    "type": "poetry",
    "content": "昔人已乘黄鹤去，此地空余黄鹤楼。\n黄鹤一去不复返，白云千载空悠悠。\n晴川历历汉阳树，芳草萋萋鹦鹉洲。\n日暮乡关何处是？烟波江上使人愁。"
  },
  {
    "title": "三五七言",
    "author": {
      "name": "李白",
      "dynasty": "唐"
    },
    "type": "ancient",
    "content": "秋风清，秋月明，\n落叶聚还散，寒鸦栖复惊。\n相思相见知何日？此时此夜难为情！\n入我相思门，知我相思苦，\n长相思兮长相忆，短相思兮无穷极，\n早知如此绊人心，何如当初莫相识。"
  },
  {
    "title": "长相思·山一程",
    "author": {
      "name": "纳兰性德",
      "dynasty": "清"
    },
    "type": "poetry",
    "content": "山一程，水一程，身向榆关那畔行，夜深千帐灯。\n风一更，雪一更，聒碎乡心梦不成，故园无此声。"
  },
  {
    "title": "望天门山",
    "author": {
      "name": "李白",
      "dynasty": "唐"
    },
    "type": "poetry",
    "content": "天门中断楚江开，碧水东流至此回。\n两岸青山相对出，孤帆一片日边来。"
  },
  {
    "title": "石灰吟",
    "author": {
      "name": "于谦",
      "dynasty": "明"
    },
    "type": "poetry",
    "content": "千锤万凿出深山，烈火焚烧若等闲。\n粉骨碎身全不怕，要留清白在人间。"
  },
  {
    "title": "如梦令·昨夜雨疏风骤",
    "author": {
      "name": "李清照",
      "dynasty": "宋"
    },
    "type": "poetry",
    "content": "昨夜雨疏风骤，浓睡不消残酒。试问卷帘人，却道海棠依旧。知否，知否？应是绿肥红瘦。"
  },
  {
    "title": "定风波·莫听穿林打叶声",
    "author": {
      "name": "苏轼",
      "dynasty": "宋"
    },
    "type": "ancient",
    "content": "三月七日，沙湖道中遇雨。雨具先去，同行皆狼狈，余独不觉，已而遂晴，故作此词。\n莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。\n料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。"
  },
  {
    "title": "天净沙·春",
    "author": {
      "name": "白朴",
      "dynasty": "元"
    },
    "type": "ancient",
    "content": "春山暖日和风，阑干楼阁帘栊，杨柳秋千院中。啼莺舞燕，小桥流水飞红。"
  },
  {
    "title": "南乡子·登京口北固亭有怀",
    "author": {
      "name": "辛弃疾",
      "dynasty": "宋"
    },
    "type": "poetry",
    "content": "何处望神州？满眼风光北固楼。千古兴亡多少事？悠悠。不尽长江滚滚流。\n年少万兜鍪，坐断东南战未休。天下英雄谁敌手？曹刘。生子当如孙仲谋。"
  },
  {
    "title": "离骚",
    "author": {
      "name": "屈原",
      "dynasty": "楚"
    },
    "type": "poetry",
    "content": "帝高阳之苗裔兮，朕皇考曰伯庸。\n摄提贞于孟陬兮，惟庚寅吾以降。\n皇览揆余初度兮，肇锡余以嘉名：\n名余曰正则兮，字余曰灵均。\n纷吾既有此内美兮，又重之以修能。\n扈江离与辟芷兮，纫秋兰以为佩。\n汩余若将不及兮，恐年岁之不吾与。\n朝搴阰之木兰兮，夕揽洲之宿莽。\n日月忽其不淹兮，春与秋其代序。\n惟草木之零落兮，恐美人之迟暮。\n不抚壮而弃秽兮，何不改乎此度？\n乘骐骥以驰骋兮，来吾道夫先路！\n昔三后之纯粹兮，固众芳之所在。\n杂申椒与菌桂兮，岂惟纫夫蕙茝！\n彼尧、舜之耿介兮，既遵道而得路。\n何桀纣之猖披兮，夫惟捷径以窘步。\n惟夫党人之偷乐兮，路幽昧以险隘。\n岂余身之殚殃兮，恐皇舆之败绩！\n忽奔走以先后兮，及前王之踵武。\n荃不查余之中情兮，反信谗而齌怒。\n余固知謇謇之为患兮，忍而不能舍也。\n指九天以为正兮，夫惟灵修之故也。\n曰黄昏以为期兮，羌中道而改路！\n初既与余成言兮，后悔遁而有他。\n余既不难夫离别兮，伤灵修之数化。\n余既滋兰之九畹兮，又树蕙之百亩。\n畦留夷与揭车兮，杂杜衡与芳芷。\n冀枝叶之峻茂兮，愿俟时乎吾将刈。\n虽萎绝其亦何伤兮，哀众芳之芜秽。\n众皆竞进以贪婪兮，凭不厌乎求索。\n羌内恕己以量人兮，各兴心而嫉妒。\n忽驰骛以追逐兮，非余心之所急。\n老冉冉其将至兮，恐修名之不立。\n朝饮木兰之坠露兮，夕餐秋菊之落英。\n苟余情其信姱以练要兮，长顑颔亦何伤。\n掔木根以结茝兮，贯薜荔之落蕊。\n矫菌桂以纫蕙兮，索胡绳之纚纚。\n謇吾法夫前修兮，非世俗之所服。\n虽不周于今之人兮，愿依彭咸之遗则。\n长太息以掩涕兮，哀民生之多艰。\n余虽好修姱以鞿羁兮，謇朝谇而夕替。\n既替余以蕙纕兮，又申之以揽茝。\n亦余心之所善兮，虽九死其犹未悔。\n怨灵修之浩荡兮，终不察夫民心。\n众女嫉余之蛾眉兮，谣诼谓余以善淫。\n固时俗之工巧兮，偭规矩而改错。\n背绳墨以追曲兮，竞周容以为度。\n忳郁邑余侘傺兮，吾独穷困乎此时也。\n宁溘死以流亡兮，余不忍为此态也。\n鸷鸟之不群兮，自前世而固然。\n何方圜之能周兮，夫孰异道而相安？\n屈心而抑志兮，忍尤而攘诟。\n伏清白以死直兮，固前圣之所厚。\n悔相道之不察兮，延伫乎吾将反。\n回朕车以复路兮，及行迷之未远。\n步余马于兰皋兮，驰椒丘且焉止息。\n进不入以离尤兮，退将复修吾初服。\n制芰荷以为衣兮，集芙蓉以为裳。\n不吾知其亦已兮，苟余情其信芳。\n高余冠之岌岌兮，长余佩之陆离。\n芳与泽其杂糅兮，唯昭质其犹未亏。\n忽反顾以游目兮，将往观乎四荒。\n佩缤纷其繁饰兮，芳菲菲其弥章。\n民生各有所乐兮，余独好修以为常。\n虽体解吾犹未变兮，岂余心之可惩。\n女嬃之婵媛兮，申申其詈予，曰：\n「鲧婞直以亡身兮，终然夭乎羽之野。\n汝何博謇而好修兮，纷独有此姱节？\n薋菉葹以盈室兮，判独离而不服。」\n众不可户说兮，孰云察余之中情？\n世并举而好朋兮，夫何茕独而不予听？\n依前圣以节中兮，喟凭心而历兹。\n济沅、湘以南征兮，就重华而敶词：\n启九辩与九歌兮，夏康娱以自纵。\n不顾难以图后兮，五子用失乎家衖。\n羿淫游以佚畋兮，又好射夫封狐。\n固乱流其鲜终兮，浞又贪夫厥家。\n浇身被服强圉兮，纵欲而不忍。\n日康娱而自忘兮，厥首用夫颠陨。\n夏桀之常违兮，乃遂焉而逢殃。\n后辛之菹醢兮，殷宗用而不长。\n汤、禹俨而祗敬兮，周论道而莫差。\n举贤才而授能兮，循绳墨而不颇。\n皇天无私阿兮，览民德焉错辅。\n夫维圣哲以茂行兮，苟得用此下土。\n瞻前而顾后兮，相观民之计极。\n夫孰非义而可用兮？孰非善而可服？\n阽余身而危死兮，览余初其犹未悔。\n不量凿而正枘兮，固前修以菹醢。\n曾歔欷余郁邑兮，哀朕时之不当。\n揽茹蕙以掩涕兮，沾余襟之浪浪。\n跪敷衽以陈辞兮，耿吾既得此中正。\n驷玉虬以桀鹥兮，溘埃风余上征。\n朝发轫于苍梧兮，夕余至乎县圃。\n欲少留此灵琐兮，日忽忽其将暮。\n吾令羲和弭节兮，望崦嵫而勿迫。\n路漫漫其修远兮，吾将上下而求索。\n饮余马于咸池兮，总余辔乎扶桑。\n折若木以拂日兮，聊逍遥以相羊。\n前望舒使先驱兮，后飞廉使奔属。\n鸾皇为余先戒兮，雷师告余以未具。\n吾令凤鸟飞腾兮，继之以日夜。\n飘风屯其相离兮，帅云霓而来御。\n纷总总其离合兮，斑陆离其上下。\n吾令帝阍开关兮，倚阊阖而望予。\n时暧暧其将罢兮，结幽兰而延伫。\n世溷浊而不分兮，好蔽美而嫉妒。\n朝吾将济于白水兮，登阆风而绁马。\n忽反顾以流涕兮，哀高丘之无女。\n溘吾游此春宫兮，折琼枝以继佩。\n及荣华之未落兮，相下女之可诒。\n吾令丰隆乘云兮，求宓妃之所在。\n解佩纕以结言兮，吾令謇修以为理。\n纷总总其离合兮，忽纬繣其难迁。\n夕归次于穷石兮，朝濯发乎洧盘。\n保厥美以骄傲兮，日康娱以淫游。\n虽信美而无礼兮，来违弃而改求。\n览相观于四极兮，周流乎天余乃下。\n望瑶台之偃蹇兮，见有娀之佚女。\n吾令鸩为媒兮，鸩告余以不好。\n雄鸠之鸣逝兮，余犹恶其佻巧。\n心犹豫而狐疑兮，欲自适而不可。\n凤皇既受诒兮，恐高辛之先我。\n欲远集而无所止兮，聊浮游以逍遥。\n及少康之未家兮，留有虞之二姚。\n理弱而媒拙兮，恐导言之不固。\n世溷浊而嫉贤兮，好蔽美而称恶。\n闺中既以邃远兮，哲王又不寤。\n怀朕情而不发兮，余焉能忍而与此终古？\n索琼茅以筳篿兮，命灵氛为余占之。\n曰：「两美其必合兮，孰信修而慕之？\n思九州之博大兮，岂惟是其有女？」\n曰：「勉远逝而无狐疑兮，孰求美而释女？\n何所独无芳草兮，尔何怀乎故宇？」\n世幽昧以昡曜兮，孰云察余之善恶？\n民好恶其不同兮，惟此党人其独异！\n户服艾以盈要兮，谓幽兰其不可佩。\n览察草木其犹未得兮，岂珵美之能当？\n苏粪壤以充祎兮，谓申椒其不芳。\n欲从灵氛之吉占兮，心犹豫而狐疑。\n巫咸将夕降兮，怀椒糈而要之。\n百神翳其备降兮，九疑缤其并迎。\n皇剡剡其扬灵兮，告余以吉故。\n曰：「勉升降以上下兮，求矩矱之所同。\n汤、禹俨而求合兮，挚、咎繇而能调。\n苟中情其好修兮，又何必用夫行媒？\n说操筑于傅岩兮，武丁用而不疑。\n吕望之鼓刀兮，遭周文而得举。\n宁戚之讴歌兮，齐桓闻以该辅。\n及年岁之未晏兮，时亦犹其未央。\n恐鹈鴃之先鸣兮，使夫百草为之不芳。」\n何琼佩之偃蹇兮，众薆然而蔽之。\n惟此党人之不谅兮，恐嫉妒而折之。\n时缤纷其变易兮，又何可以淹留？\n兰芷变而不芳兮，荃蕙化而为茅。\n何昔日之芳草兮，今直为此萧艾也？\n岂其有他故兮，莫好修之害也！\n余以兰为可恃兮，羌无实而容长。\n委厥美以从俗兮，苟得列乎众芳。\n椒专佞以慢慆兮，樧又欲充夫佩帏。\n既干进而务入兮，又何芳之能祗？\n固时俗之流从兮，又孰能无变化？\n览椒兰其若兹兮，又况揭车与江离？\n惟兹佩之可贵兮，委厥美而历兹。\n芳菲菲而难亏兮，芬至今犹未沬。\n和调度以自娱兮，聊浮游而求女。\n及余饰之方壮兮，周流观乎上下。\n灵氛既告余以吉占兮，历吉日乎吾将行。\n折琼枝以为羞兮，精琼爢以为粻。\n为余驾飞龙兮，杂瑶象以为车。\n何离心之可同兮？吾将远逝以自疏。\n邅吾道夫昆仑兮，路修远以周流。\n扬云霓之晻蔼兮，鸣玉鸾之啾啾。\n朝发轫于天津兮，夕余至乎西极。\n凤皇翼其承旗兮，高翱翔之翼翼。\n忽吾行此流沙兮，遵赤水而容与。\n麾蛟龙使梁津兮，诏西皇使涉予。\n路修远以多艰兮，腾众车使径待。\n路不周以左转兮，指西海以为期。\n屯余车其千乘兮，齐玉轪而并驰。\n驾八龙之婉婉兮，载云旗之委蛇。\n抑志而弭节兮，神高驰之邈邈。\n奏九歌而舞韶兮，聊假日以媮乐。\n陟升皇之赫戏兮，忽临睨夫旧乡。\n仆夫悲余马怀兮，蜷局顾而不行。\n乱曰：已矣哉！\n国无人莫我知兮，又何怀乎故都！\n既莫足与为美政兮，吾将从彭咸之所居！"
  },
  {
    "title": "永遇乐·京口北固亭怀古",
    "author": {
      "name": "辛弃疾",
      "dynasty": "宋"
    },
    "type": "ancient",
    "content": "千古江山，英雄无觅，孙仲谋处。舞榭歌台，风流总被雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。\n元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问，廉颇老矣，尚能饭否？"
  },
  {
    "title": "鹊桥仙·纤云弄巧",
    "author": {
      "name": "秦观",
      "dynasty": "宋"
    },
    "type": "ancient",
    "content": "纤云弄巧，飞星传恨，银汉迢迢暗度。金风玉露一相逢，便胜却人间无数。\n柔情似水，佳期如梦，忍顾鹊桥归路。两情若是久长时，又岂在朝朝暮暮。"
  },
  {
    "title": "竹石",
    "author": {
      "name": "郑燮",
      "dynasty": "清"
    },
    "type": "poetry",
    "content": "咬定青山不放松，立根原在破岩中。\n千磨万击还坚劲，任尔东西南北风。"
  },
  {
    "title": "蝶恋花·伫倚危楼风细细",
    "author": {
      "name": "柳永",
      "dynasty": "宋"
    },
    "type": "ancient",
    "content": "伫倚危楼风细细，望极春愁，黯黯生天际。草色烟光残照里，无言谁会凭阑意。\n拟把疏狂图一醉，对酒当歌，强乐还无味。衣带渐宽终不悔，为伊消得人憔悴。"
  },
  {
    "title": "忆江南·江南好",
    "author": {
      "name": "白居易",
      "dynasty": "唐"
    },
    "type": "ancient",
    "content": "江南好，风景旧曾谙。日出江花红胜火，春来江水绿如蓝。能不忆江南？"
  },
  {
    "title": "送元二使安西",
    "author": {
      "name": "王维",
      "dynasty": "唐"
    },
    "type": "poetry",
    "content": "渭城朝雨浥轻尘，客舍青青柳色新。\n劝君更尽一杯酒，西出阳关无故人。"
  },
  {
    "title": "大道之行也",
    "author": {
      "name": "佚名",
      "dynasty": "先秦"
    },
    "type": "ancient",
    "content": "大道之行也，天下为公，选贤与能，讲信修睦。故人不独亲其亲，不独子其子，使老有所终，壮有所用，幼有所长，矜、寡、孤、独、废疾者皆有所养，男有分，女有归。货恶其弃于地也，不必藏于己；力恶其不出于身也，不必为己。是故谋闭而不兴，盗窃乱贼而不作，故外户而不闭，是谓大同。"
  },
  {
    "title": "出塞二首·其一",
    "author": {
      "name": "王昌龄",
      "dynasty": "唐"
    },
    "type": "poetry",
    "content": "秦时明月汉时关，万里长征人未还。\n但使龙城飞将在，不教胡马度阴山。"
  },
  {
    "title": "卖炭翁",
    "author": {
      "name": "白居易",
      "dynasty": "唐"
    },
    "type": "ancient",
    "content": "卖炭翁，伐薪烧炭南山中。\n满面尘灰烟火色，两鬓苍苍十指黑。\n卖炭得钱何所营？身上衣裳口中食。\n可怜身上衣正单，心忧炭贱愿天寒。\n夜来城外一尺雪，晓驾炭车辗冰辙。\n牛困人饥日已高，市南门外泥中歇。\n翩翩两骑来是谁？黄衣使者白衫儿。\n手把文书口称敕，回车叱牛牵向北。\n一车炭，千余斤，宫使驱将惜不得。\n半匹红绡一丈绫，系向牛头充炭直。"
  },
  {
    "title": "江南春",
    "author": {
      "name": "杜牧",
      "dynasty": "唐"
    },
    "type": "poetry",
    "content": "千里莺啼绿映红，水村山郭酒旗风。\n南朝四百八十寺，多少楼台烟雨中。"
  },
  {
    "title": "凉州词二首·其一",
    "author": {
      "name": "王之涣",
      "dynasty": "唐"
    },
    "type": "poetry",
    "content": "黄河远上白云间，一片孤城万仞山。\n羌笛何须怨杨柳，春风不度玉门关。"
  },
  {
    "title": "送东阳马生序",
    "author": {
      "name": "宋濂",
      "dynasty": "明"
    },
    "type": "ancient",
    "content": "余幼时即嗜学。家贫，无从致书以观，每假借于藏书之家，手自笔录，计日以还。天大寒，砚冰坚，手指不可屈伸，弗之怠。录毕，走送之，不敢稍逾约。以是人多以书假余，余因得遍观群书。既加冠，益慕圣贤之道，又患无硕师、名人与游，尝趋百里外，从乡之先达执经叩问。先达德隆望尊，门人弟子填其室，未尝稍降辞色。余立侍左右，援疑质理，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。故余虽愚，卒获有所闻。\n当余之从师也，负箧曳屣，行深山巨谷中，穷冬烈风，大雪深数尺，足肤皲裂而不知。至舍，四支僵劲不能动，媵人持汤沃灌，以衾拥覆，久而乃和。寓逆旅，主人日再食，无鲜肥滋味之享。同舍生皆被绮绣，戴朱缨宝饰之帽，腰白玉之环，左佩刀，右备容臭，烨然若神人；余则缊袍敝衣处其间，略无慕艳意,以中有足乐者，不知口体之奉不若人也。盖余之勤且艰若此。"
  },
  {
    "title": "竹里馆",
    "author": {
      "name": "王维",
      "dynasty": "唐"
    },
    "type": "poetry",
    "content": "独坐幽篁里，弹琴复长啸。\n深林人不知，明月来相照。"
  },
  {
    "title": "两小儿辩日",
    "author": {
      "name": "列御寇",
      "dynasty": "先秦"
    },
    "type": "ancient",
    "content": "孔子东游，见两小儿辩日，问其故。\n一儿曰：“我以日始出时去人近，而日中时远也。”\n一儿以日初出远，而日中时近也。\n一儿曰：“日初出大如车盖，及日中则如盘盂，此不为远者小而近者大乎？”\n一儿曰：“日初出沧沧凉凉，及其日中如探汤，此不为近者热而远者凉乎？”\n孔子不能决也。\n两小儿笑曰：“孰为汝多知乎？”"
  },
  {
    "title": "渡荆门送别",
    "author": {
      "name": "李白",
      "dynasty": "唐"
    },
    "type": "poetry",
    "content": "渡远荆门外，来从楚国游。\n山随平野尽，江入大荒流。\n月下飞天镜，云生结海楼。\n仍怜故乡水，万里送行舟。"
  },
  {
    "title": "观刈麦",
    "author": {
      "name": "白居易",
      "dynasty": "唐"
    },
    "type": "poetry",
    "content": "田家少闲月，五月人倍忙。\n夜来南风起，小麦覆陇黄。\n妇姑荷箪食，童稚携壶浆，\n相随饷田去，丁壮在南冈。\n足蒸暑土气，背灼炎天光，\n力尽不知热，但惜夏日长。\n复有贫妇人，抱子在其旁，\n右手秉遗穗，左臂悬敝筐。\n听其相顾言，闻者为悲伤。\n家田输税尽，拾此充饥肠。\n今我何功德？曾不事农桑。\n吏禄三百石，岁晏有余粮，\n念此私自愧，尽日不能忘。"
  },
  {
    "title": "夏日绝句",
    "author": {
      "name": "李清照",
      "dynasty": "宋"
    },
    "type": "poetry",
    "content": "生当作人杰，死亦为鬼雄。\n至今思项羽，不肯过江东。"
  },
  {
    "title": "雪梅·其一",
    "author": {
      "name": "卢梅坡",
      "dynasty": "宋"
    },
    "type": "poetry",
    "content": "梅雪争春未肯降，骚人搁笔费评章。\n梅须逊雪三分白，雪却输梅一段香。"
  },
  {
    "title": "醉花阴·薄雾浓云愁永昼",
    "author": {
      "name": "李清照",
      "dynasty": "宋"
    },
    "type": "poetry",
    "content": "薄雾浓云愁永昼，瑞脑消金兽。佳节又重阳，玉枕纱橱，半夜凉初透。\n东篱把酒黄昏后，有暗香盈袖。莫道不销魂，帘卷西风，人比黄花瘦。"
  },
  {
    "title": "月下独酌四首·其一",
    "author": {
      "name": "李白",
      "dynasty": "唐"
    },
    "type": "poetry",
    "content": "花间一壶酒，独酌无相亲。\n举杯邀明月，对影成三人。\n月既不解饮，影徒随我身。\n暂伴月将影，行乐须及春。\n我歌月徘徊，我舞影零乱。\n醒时同交欢，醉后各分散。\n永结无情游，相期邈云汉。"
  },
  {
    "title": "锦瑟",
    "author": {
      "name": "李商隐",
      "dynasty": "唐"
    },
    "type": "poetry",
    "content": "锦瑟无端五十弦，一弦一柱思华年。\n庄生晓梦迷蝴蝶，望帝春心托杜鹃。\n沧海月明珠有泪，蓝田日暖玉生烟。\n此情可待成追忆，只是当时已惘然。"
  },
  {
    "title": "冬夜读书示子聿",
    "author": {
      "name": "陆游",
      "dynasty": "宋"
    },
    "type": "poetry",
    "content": "古人学问无遗力，少壮工夫老始成。\n纸上得来终觉浅，绝知此事要躬行。"
  },
  {
    "title": "十一月四日风雨大作二首",
    "author": {
      "name": "陆游",
      "dynasty": "宋"
    },
    "type": "poetry",
    "content": "风卷江湖雨暗村，四山声作海涛翻。\n溪柴火软蛮毡暖，我与狸奴不出门。\n僵卧孤村不自哀，尚思为国戍轮台。\n夜阑卧听风吹雨，铁马冰河入梦来。"
  },
  {
    "title": "清明",
    "author": {
      "name": "王禹偁",
      "dynasty": "宋"
    },
    "type": "poetry",
    "content": "无花无酒过清明，兴味萧然似野僧。\n昨日邻家乞新火，晓窗分与读书灯。"
  },
  {
    "title": "春晓",
    "author": {
      "name": "孟浩然",
      "dynasty": "唐"
    },
    "type": "poetry",
    "content": "春眠不觉晓，处处闻啼鸟。\n夜来风雨声，花落知多少。"
  },
  {
    "title": "江畔独步寻花·其六",
    "author": {
      "name": "杜甫",
      "dynasty": "唐"
    },
    "type": "poetry",
    "content": "黄四娘家花满蹊，千朵万朵压枝低。\n留连戏蝶时时舞，自在娇莺恰恰啼。"
  },
  {
    "title": "登高",
    "author": {
      "name": "杜甫",
      "dynasty": "唐"
    },
    "type": "poetry",
    "content": "风急天高猿啸哀，渚清沙白鸟飞回。\n无边落木萧萧下，不尽长江滚滚来。\n万里悲秋常作客，百年多病独登台。\n艰难苦恨繁霜鬓，潦倒新停浊酒杯。"
  },
  {
    "title": "鸟鸣涧",
    "author": {
      "name": "王维",
      "dynasty": "唐"
    },
    "type": "poetry",
    "content": "人闲桂花落，夜静春山空。\n月出惊山鸟，时鸣春涧中。"
  },
  {
    "title": "泊秦淮",
    "author": {
      "name": "杜牧",
      "dynasty": "唐"
    },
    "type": "poetry",
    "content": "烟笼寒水月笼沙，夜泊秦淮近酒家。\n商女不知亡国恨，隔江犹唱后庭花。"
  },
  {
    "title": "琵琶行",
    "author": {
      "name": "白居易",
      "dynasty": "唐"
    },
    "type": "poetry",
    "foreword": "元和十年，予左迁九江郡司马。明年秋，送客湓浦口，闻舟中夜弹琵琶者，听其音，铮铮然有京都声。问其人，本长安倡女，尝学琵琶于穆、曹二善才，年长色衰，委身为贾人妇。遂命酒，使快弹数曲。曲罢悯然，自叙少小时欢乐事，今漂沦憔悴，转徙于江湖间。予出官二年，恬然自安，感斯人言，是夕始觉有迁谪意。因为长句，歌以赠之，凡六百一十六言，命曰琵琶行。",
    "content": "浔阳江头夜送客，枫叶荻花秋瑟瑟。\n主人下马客在船，举酒欲饮无管弦。\n醉不成欢惨将别，别时茫茫江浸月。\n忽闻水上琵琶声，主人忘归客不发。\n寻声暗问弹者谁？琵琶声停欲语迟。\n移船相近邀相见，添酒回灯重开宴。\n千呼万唤始出来，犹抱琵琶半遮面。\n转轴拨弦三两声，未成曲调先有情。\n弦弦掩抑声声思，似诉平生不得志。\n低眉信手续续弹，说尽心中无限事。\n轻拢慢捻抹复挑，初为霓裳后六幺。\n大弦嘈嘈如急雨，小弦切切如私语。\n嘈嘈切切错杂弹，大珠小珠落玉盘。\n间关莺语花底滑，幽咽泉流冰下难。\n冰泉冷涩弦凝绝，凝绝不通声暂歇。\n别有幽愁暗恨生，此时无声胜有声。\n银瓶乍破水浆迸，铁骑突出刀枪鸣。\n曲终收拨当心画，四弦一声如裂帛。\n东船西舫悄无言，唯见江心秋月白。\n沉吟放拨插弦中，整顿衣裳起敛容。\n自言本是京城女，家在虾蟆陵下住。\n十三学得琵琶成，名属教坊第一部。\n曲罢曾教善才服，妆成每被秋娘妒。\n五陵年少争缠头，一曲红绡不知数。\n钿头银篦击节碎，血色罗裙翻酒污。\n今年欢笑复明年，秋月春风等闲度。\n弟走从军阿姨死，暮去朝来颜色故。\n门前冷落鞍马稀，老大嫁作商人妇。\n商人重利轻别离，前月浮梁买茶去。\n去来江口守空船，绕船月明江水寒。\n夜深忽梦少年事，梦啼妆泪红阑干。\n我闻琵琶已叹息，又闻此语重唧唧。\n同是天涯沦落人，相逢何必曾相识！\n我从去年辞帝京，谪居卧病浔阳城。\n浔阳地僻无音乐，终岁不闻丝竹声。\n住近湓江地低湿，黄芦苦竹绕宅生。\n其间旦暮闻何物？杜鹃啼血猿哀鸣。\n春江花朝秋月夜，往往取酒还独倾。\n岂无山歌与村笛？呕哑嘲哳难为听。\n今夜闻君琵琶语，如听仙乐耳暂明。\n莫辞更坐弹一曲，为君翻作琵琶行。\n感我此言良久立，却坐促弦弦转急。\n凄凄不似向前声，满座重闻皆掩泣。\n座中泣下谁最多？江州司马青衫湿。"
  },
  {
    "title": "陈太丘与友期",
    "author": {
      "name": "刘义庆",
      "dynasty": "南北朝"
    },
    "type": "poetry",
    "content": "陈太丘与友期行，期日中，过中不至，太丘舍去，去后乃至。 元方时年七岁，门外戏。客问元方：“尊君在不？”答曰：“待君久不至，已去。”友人便怒：“非人哉！与人期行，相委而去。”元方曰：“君与家君期日中。日中不至，则是无信；对子骂父，则是无礼。”友人惭，下车引之，元方入门不顾。"
  },
  {
    "title": "蝶恋花·春景",
    "author": {
      "name": "苏轼",
      "dynasty": "宋"
    },
    "type": "poetry",
    "content": "花褪残红青杏小。燕子飞时，绿水人家绕。枝上柳绵吹又少。天涯何处无芳草！\n墙里秋千墙外道。墙外行人，墙里佳人笑。笑渐不闻声渐悄。多情却被无情恼。"
  },
  {
    "title": "雁门太守行",
    "author": {
      "name": "李贺",
      "dynasty": "唐"
    },
    "type": "poetry",
    "content": "黑云压城城欲摧，甲光向日金鳞开。\n角声满天秋色里，塞上燕脂凝夜紫。\n半卷红旗临易水，霜重鼓寒声不起。\n报君黄金台上意，提携玉龙为君死！"
  },
  {
    "title": "诫子书",
    "author": {
      "name": "诸葛亮",
      "dynasty": "汉"
    },
    "type": "poetry",
    "content": "夫君子之行，静以修身，俭以养德。非淡泊无以明志，非宁静无以致远。夫学须静也，才须学也。非学无以广才，非志无以成学。淫慢则不能励精，险躁则不能冶性。年与时驰，意与日去，遂成枯落，多不接世，悲守穷庐，将复何及！ "
  },
  {
    "title": "忆江南词三首",
    "author": {
      "name": "白居易",
      "dynasty": "唐"
    },
    "type": "poetry",
    "content": "江南好，风景旧曾谙。日出江花红胜火，春来江水绿如蓝。能不忆江南？\n江南忆，最忆是杭州。山寺月中寻桂子，郡亭枕上看潮头。何日更重游！\n江南忆，其次忆吴宫。吴酒一杯春竹叶，吴娃双舞醉芙蓉。早晚复相逢！"
  },
  {
    "title": "回乡偶书二首·其一",
    "author": {
      "name": "贺知章",
      "dynasty": "唐"
    },
    "type": "poetry",
    "content": "少小离家老大回，乡音无改鬓毛衰。\n儿童相见不相识，笑问客从何处来。"
  },
  {
    "title": "登鹳雀楼",
    "author": {
      "name": "王之涣",
      "dynasty": "唐"
    },
    "type": "poetry",
    "content": "白日依山尽，黄河入海流。\n欲穷千里目，更上一层楼。"
  },
  {
    "title": "归园田居·其三",
    "author": {
      "name": "陶渊明",
      "dynasty": "晋"
    },
    "type": "poetry",
    "content": "种豆南山下，草盛豆苗稀。\n晨兴理荒秽，带月荷锄归。\n道狭草木长，夕露沾我衣。\n衣沾不足惜，但使愿无违。"
  },
  {
    "title": "师说",
    "author": {
      "name": "韩愈",
      "dynasty": "唐"
    },
    "type": "ancient",
    "content": "古之学者必有师。师者，所以传道受业解惑也。人非生而知之者，孰能无惑？惑而不从师，其为惑也，终不解矣。生乎吾前，其闻道也固先乎吾，吾从而师之；生乎吾后，其闻道也亦先乎吾，吾从而师之。吾师道也，夫庸知其年之先后生于吾乎？是故无贵无贱，无长无少，道之所存，师之所存也。\n嗟乎！师道之不传也久矣！欲人之无惑也难矣！古之圣人，其出人也远矣，犹且从师而问焉；今之众人，其下圣人也亦远矣，而耻学于师。是故圣益圣，愚益愚。圣人之所以为圣，愚人之所以为愚，其皆出于此乎？爱其子，择师而教之；于其身也，则耻师焉，惑矣。彼童子之师，授之书而习其句读者，非吾所谓传其道解其惑者也。句读之不知，惑之不解，或师焉，或不焉，小学而大遗，吾未见其明也。巫医乐师百工之人，不耻相师。士大夫之族，曰师曰弟子云者，则群聚而笑之。问之，则曰：“彼与彼年相若也，道相似也。位卑则足羞，官盛则近谀。”呜呼！师道之不复可知矣。巫医乐师百工之人，君子不齿，今其智乃反不能及，其可怪也欤！\n圣人无常师。孔子师郯子、苌弘、师襄、老聃。郯子之徒，其贤不及孔子。孔子曰：三人行，则必有我师。是故弟子不必不如师，师不必贤于弟子，闻道有先后，术业有专攻，如是而已。\n李氏子蟠，年十七，好古文，六艺经传皆通习之，不拘于时，学于余。余嘉其能行古道，作师说以贻之。"
  },
  {
    "title": "相见欢·无言独上西楼",
    "author": {
      "name": "李煜",
      "dynasty": "五代"
    },
    "type": "ancient",
    "content": "无言独上西楼，月如钩。寂寞梧桐深院锁清秋。\n剪不断，理还乱，是离愁。别是一般滋味在心头。"
  },
  {
    "title": "山行",
    "author": {
      "name": "杜牧",
      "dynasty": "唐"
    },
    "type": "poetry",
    "content": "远上寒山石径斜，白云深处有人家。\n停车坐爱枫林晚，霜叶红于二月花。"
  },
  {
    "title": "苏幕遮·怀旧",
    "author": {
      "name": "范仲淹",
      "dynasty": "宋"
    },
    "type": "poetry",
    "content": "碧云天，黄叶地。秋色连波，波上寒烟翠。山映斜阳天接水。芳草无情，更在斜阳外。\n黯乡魂，追旅思。夜夜除非，好梦留人睡。明月楼高休独倚。酒入愁肠，化作相思泪。"
  },
  {
    "title": "古朗月行",
    "author": {
      "name": "李白",
      "dynasty": "唐"
    },
    "type": "poetry",
    "content": "小时不识月，呼作白玉盘。\n又疑瑶台镜，飞在青云端。\n仙人垂两足，桂树何团团。\n白兔捣药成，问言与谁餐？\n蟾蜍蚀圆影，大明夜已残。\n羿昔落九乌，天人清且安。\n阴精此沦惑，去去不足观。\n忧来其如何？凄怆摧心肝。"
  },
  {
    "title": "乡村四月",
    "author": {
      "name": "翁卷",
      "dynasty": "宋"
    },
    "type": "poetry",
    "content": "绿遍山原白满川，子规声里雨如烟。\n乡村四月闲人少，才了蚕桑又插田。"
  },
  {
    "title": "丑奴儿·书博山道中壁",
    "author": {
      "name": "辛弃疾",
      "dynasty": "宋"
    },
    "type": "ancient",
    "content": "少年不识愁滋味，爱上层楼。爱上层楼。为赋新词强说愁。\n而今识尽愁滋味，欲说还休。欲说还休。却道天凉好个秋。"
  },
  {
    "title": "滁州西涧",
    "author": {
      "name": "韦应物",
      "dynasty": "唐"
    },
    "type": "poetry",
    "content": "独怜幽草涧边生，上有黄鹂深树鸣。\n春潮带雨晚来急，野渡无人舟自横。"
  },
  {
    "title": "钗头凤·红酥手",
    "author": {
      "name": "陆游",
      "dynasty": "宋"
    },
    "type": "poetry",
    "content": "红酥手，黄縢酒，满城春色宫墙柳。东风恶，欢情薄。一怀愁绪，几年离索。错、错、错。\n春如旧，人空瘦，泪痕红浥鲛绡透。桃花落，闲池阁。山盟虽在，锦书难托。莫、莫、莫！"
  },
  {
    "title": "月夜忆舍弟",
    "author": {
      "name": "杜甫",
      "dynasty": "唐"
    },
    "type": "poetry",
    "content": "戍鼓断人行，边秋一雁声。\n露从今夜白，月是故乡明。\n有弟皆分散，无家问死生。\n寄书长不达，况乃未休兵。"
  },
  {
    "title": "拜年",
    "author": {
      "name": "文征明",
      "dynasty": "明"
    },
    "type": "poetry",
    "content": "不求见面惟通谒，名纸朝来满敝庐。\n我亦随人投数纸，世情嫌简不嫌虚。"
  },
  {
    "title": "采薇",
    "author": {
      "name": "佚名",
      "dynasty": "先秦"
    },
    "type": "poetry",
    "content": "采薇采薇，薇亦作止。曰归曰归，岁亦莫止。 靡室靡家，猃狁之故。不遑启居，猃狁之故。\n采薇采薇，薇亦柔止。曰归曰归，心亦忧止。 忧心烈烈，载饥载渴。我戍未定，靡使归聘。\n采薇采薇，薇亦刚止。曰归曰归，岁亦阳止。 王事靡盬，不遑启处。忧心孔疚，我行不来！\n彼尔维何？维常之华。彼路斯何？君子之车。 戎车既驾，四牡业业。岂敢定居？一月三捷。\n驾彼四牡，四牡骙骙。君子所依，小人所腓。 四牡翼翼，象弭鱼服。岂不日戒？猃狁孔棘！\n昔我往矣，杨柳依依。今我来思，雨雪霏霏。 行道迟迟，载渴载饥。我心伤悲，莫知我哀！"
  },
  {
    "title": "洛神赋",
    "author": {
      "name": "曹植",
      "dynasty": "魏"
    },
    "type": "ancient",
    "foreword": "黄初三年，余朝京师，还济洛川。古人有言，斯水之神，名曰宓妃。感宋玉对楚王神女之事，遂作斯赋，其词曰：",
    "content": "余从京域，言归东藩，背伊阙，越轘辕，经通谷，陵景山。日既西倾，车殆马烦。尔乃税驾乎蘅皋，秣驷乎芝田，容与乎阳林，流眄乎洛川。于是精移神骇，忽焉思散。俯则未察，仰以殊观。睹一丽人，于岩之畔。乃援御者而告之曰：“尔有觌于彼者乎？彼何人斯，若此之艳也！”御者对曰：“臣闻河洛之神，名曰宓妃。然则君王所见，无乃是乎？其状若何，臣愿闻之。”\n余告之曰：其形也，翩若惊鸿，婉若游龙，荣曜秋菊，华茂春松。髣髴兮若轻云之蔽月，飘飖兮若流风之回雪。远而望之，皎若太阳升朝霞。迫而察之，灼若芙蕖出渌波。秾纤得衷，修短合度。肩若削成，腰如约素。延颈秀项，皓质呈露，芳泽无加，铅华弗御。云髻峨峨，修眉联娟，丹唇外朗，皓齿内鲜。明眸善睐，靥辅承权，瓌姿艳逸，仪静体闲。柔情绰态，媚于语言。奇服旷世，骨像应图。披罗衣之璀粲兮，珥瑶碧之华琚。戴金翠之首饰，缀明珠以耀躯。践远游之文履，曳雾绡之轻裾。微幽兰之芳蔼兮，步踟蹰于山隅。于是忽焉纵体，以遨以嬉。左倚采旄，右荫桂旗。攘皓腕于神浒兮，采湍濑之玄芝。\n余情悦其淑美兮，心振荡而不怡。无良媒以接欢兮，托微波而通辞。愿诚素之先达兮，解玉佩以要之。嗟佳人之信修兮，羌习礼而明诗。抗琼珶以和予兮，指潜渊而为期。执眷眷之款实兮，惧斯灵之我欺。感交甫之弃言兮，怅犹豫而狐疑。收和颜而静志兮，申礼防以自持。\n于是洛灵感焉，徙倚彷徨。神光离合，乍阴乍阳。竦轻躯以鹤立，若将飞而未翔。践椒涂之郁烈，步蘅薄而流芳。超长吟以永慕兮，声哀厉而弥长。 尔乃众灵杂遝，命俦啸侣。或戏清流，或翔神渚。或采明珠，或拾翠羽。从南湘之二妃，携汉滨之游女。叹匏瓜之无匹兮，咏牵牛之独处。扬轻袿之猗靡兮，翳修袖以延伫。体迅飞凫，飘忽若神。凌波微步，罗袜生尘。动无常则，若危若安。进止难期，若往若还。转眄流精，光润玉颜。含辞未吐，气若幽兰。华容婀娜，令我忘餐。\n于是屏翳收风，川后静波。冯夷鸣鼓，女娲清歌。腾文鱼以警乘，鸣玉鸾以偕逝。六龙俨其齐首，载云车之容裔。鲸鲵踊而夹毂，水禽翔而为卫。于是越北沚，过南冈，纡素领，回清阳，动朱唇以徐言，陈交接之大纲。恨人神之道殊兮，怨盛年之莫当。抗罗袂以掩涕兮，泪流襟之浪浪。悼良会之永绝兮，哀一逝而异乡。无微情以效爱兮，献江南之明珰。虽潜处于太阴，长寄心于君王。忽不悟其所舍，怅神宵而蔽光。\n于是背下陵高，足往神留。遗情想像，顾望怀愁。冀灵体之复形，御轻舟而上溯。浮长川而忘返，思绵绵而增慕。夜耿耿而不寐，沾繁霜而至曙。命仆夫而就驾，吾将归乎东路。揽騑辔以抗策，怅盘桓而不能去。"
  },
  {
    "title": "卜算子·送鲍浩然之浙东",
    "author": {
      "name": "王观",
      "dynasty": "宋"
    },
    "type": "poetry",
    "content": "水是眼波横，山是眉峰聚。欲问行人去那边？眉眼盈盈处。\n才始送春归，又送君归去。若到江南赶上春，千万和春住。"
  },
  {
    "title": "浪淘沙·九曲黄河万里沙",
    "author": {
      "name": "刘禹锡",
      "dynasty": "唐"
    },
    "type": "poetry",
    "content": "九曲黄河万里沙，浪淘风簸自天涯。\n如今直上银河去，同到牵牛织女家。"
  },
  {
    "title": "题李凝幽居",
    "author": {
      "name": "贾岛",
      "dynasty": "唐"
    },
    "type": "poetry",
    "content": "闲居少邻并，草径入荒园。\n鸟宿池边树，僧敲月下门。\n过桥分野色，移石动云根。\n暂去还来此，幽期不负言。"
  },
  {
    "title": "得道多助，失道寡助",
    "author": {
      "name": "孟子及其弟子",
      "dynasty": "先秦"
    },
    "type": "ancient",
    "content": "天时不如地利，地利不如人和。三里之城，七里之郭，环而攻之而不胜。夫环而攻之，必有得天时者矣，然而不胜者，是天时不如地利也。城非不高也，池非不深也，兵革非不坚利也，米粟非不多也，委而去之，是地利不如人和也。\n故曰，域民不以封疆之界，固国不以山溪之险，威天下不以兵革之利。得道者多助，失道者寡助。寡助之至，亲戚畔之。多助之至，天下顺之。以天下之所顺，攻亲戚之所畔，故君子有不战，战必胜矣。"
  },
  {
    "title": "赤壁",
    "author": {
      "name": "杜牧",
      "dynasty": "唐"
    },
    "type": "poetry",
    "content": "折戟沉沙铁未销，自将磨洗认前朝。\n东风不与周郎便，铜雀春深锁二乔。"
  },
  {
    "title": "早春呈水部张十八员外",
    "author": {
      "name": "韩愈",
      "dynasty": "唐"
    },
    "type": "poetry",
    "content": "天街小雨润如酥，草色遥看近却无。\n最是一年春好处，绝胜烟柳满皇都。"
  },
  {
    "title": "春夜洛城闻笛",
    "author": {
      "name": "李白",
      "dynasty": "唐"
    },
    "type": "poetry",
    "content": "谁家玉笛暗飞声，散入春风满洛城。\n此夜曲中闻折柳，何人不起故园情。"
  },
  {
    "title": "枫桥夜泊",
    "author": {
      "name": "张继",
      "dynasty": "唐"
    },
    "type": "poetry",
    "content": "月落乌啼霜满天，江枫渔火对愁眠。\n姑苏城外寒山寺，夜半钟声到客船。"
  },
  {
    "title": "六月二十七日望湖楼醉书",
    "author": {
      "name": "苏轼",
      "dynasty": "宋"
    },
    "type": "poetry",
    "content": "黑云翻墨未遮山，白雨跳珠乱入船。\n卷地风来忽吹散，望湖楼下水如天。\n放生鱼鳖逐人来，无主荷花到处开。\n水枕能令山俯仰，风船解与月裴回。\n乌菱白芡不论钱，乱系青菰裹绿盘。\n忽忆尝新会灵观，滞留江海得加餐。\n献花游女木兰桡，细雨斜风湿翠翘。\n无限芳洲生杜若，吴儿不识楚辞招。\n未成小隐聊中隐，可得长闲胜暂闲。\n我本无家更安往，故乡无此好湖山。"
  },
  {
    "title": "登飞来峰",
    "author": {
      "name": "王安石",
      "dynasty": "宋"
    },
    "type": "poetry",
    "content": "飞来山上千寻塔，闻说鸡鸣见日升。\n不畏浮云遮望眼，只缘身在最高层。"
  },
  {
    "title": "望洞庭",
    "author": {
      "name": "刘禹锡",
      "dynasty": "唐"
    },
    "type": "poetry",
    "content": "湖光秋月两相和，潭面无风镜未磨。\n遥望洞庭山水翠，白银盘里一青螺。"
  },
  {
    "title": "前赤壁赋",
    "author": {
      "name": "苏轼",
      "dynasty": "宋"
    },
    "type": "ancient",
    "content": "壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如冯虚御风，而不知其所止；飘飘乎如遗世独立，羽化而登仙。\n于是饮酒乐甚，扣舷而歌之。歌曰：“桂棹兮兰桨，击空明兮溯流光。渺渺兮予怀，望美人兮天一方。”客有吹洞箫者，倚歌而和之。其声呜呜然，如怨如慕，如泣如诉；余音袅袅，不绝如缕。舞幽壑之潜蛟，泣孤舟之嫠妇。\n苏子愀然，正襟危坐，而问客曰：“何为其然也？”客曰：“‘月明星稀，乌鹊南飞。’此非曹孟德之诗乎？西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉？况吾与子渔樵于江渚之上，侣鱼虾而友麋鹿，驾一叶之扁舟，举匏樽以相属。寄蜉蝣于天地，渺沧海之一粟。哀吾生之须臾，羡长 江之无穷。挟飞仙以遨游，抱明月而长终。知不可乎骤得，托遗响于悲风。”\n苏子曰：“客亦知夫水与月乎？逝者如斯，而未尝往也；盈虚者如彼，而卒莫消长也。盖将自其变者而观之，则天地曾不能以一瞬；自其不变者而观之，则物与我皆无尽也，而又何羡乎！且夫天地之间，物各有主，苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无禁，用之不竭。是造物者之无尽藏也，而吾与子之所共适。”\n客喜而笑，洗盏更酌。肴核既尽，杯盘狼籍。相与枕藉乎舟中，不知东方之既白。"
  },
  {
    "title": "临江仙·滚滚长江东逝水",
    "author": {
      "name": "杨慎",
      "dynasty": "明"
    },
    "type": "ancient",
    "content": "廿一史弹词第三段说秦汉开场词\n滚滚长江东逝水，浪花淘尽英雄。\n是非成败转头空。\n青山依旧在，几度夕阳红。\n白发渔樵江渚上，惯看秋月春风。\n一壶浊酒喜相逢。\n古今多少事，都付笑谈中。"
  },
  {
    "title": "桃夭",
    "author": {
      "name": "佚名",
      "dynasty": "先秦"
    },
    "type": "poetry",
    "content": "桃之夭夭，灼灼其华。之子于归，宜其室家。\n桃之夭夭，有蕡其实。之子于归，宜其家室。\n桃之夭夭，其叶蓁蓁。之子于归，宜其家人。"
  },
  {
    "title": "早发白帝城",
    "author": {
      "name": "李白",
      "dynasty": "唐"
    },
    "type": "poetry",
    "content": "朝辞白帝彩云间，千里江陵一日还。\n两岸猿声啼不住，轻舟已过万重山。"
  },
  {
    "title": "兰亭集序",
    "author": {
      "name": "王羲之",
      "dynasty": "晋"
    },
    "type": "ancient",
    "content": "永和九年，岁在癸丑，暮春之初，会于会稽山阴之兰亭，修禊事也。群贤毕至，少长咸集。此地有崇山峻岭，茂林修竹；又有清流激湍，映带左右，引以为流觞曲水，列坐其次。虽无丝竹管弦之盛，一觞一咏，亦足以畅叙幽情。是日也，天朗气清，惠风和畅，仰观宇宙之大，俯察品类之盛，所以游目骋怀，足以极视听之娱，信可乐也。\n夫人之相与，俯仰一世，或取诸怀抱，悟言一室之内；或因寄所托，放浪形骸之外。虽趣舍万殊，静躁不同，当其欣于所遇，暂得于己，快然自足，不知老之将至。及其所之既倦，情随事迁，感慨系之矣。向之所欣，俯仰之间，已为陈迹，犹不能不以之兴怀。况修短随化，终期于尽。古人云：“死生亦大矣。”岂不痛哉！\n每览昔人兴感之由，若合一契，未尝不临文嗟悼，不能喻之于怀。固知一死生为虚诞，齐彭殇为妄作。后之视今，亦犹今之视昔。悲夫！故列叙时人，录其所述，虽世殊事异，所以兴怀，其致一也。后之览者，亦将有感于斯文。"
  },
  {
    "title": "阿房宫赋",
    "author": {
      "name": "杜牧",
      "dynasty": "唐"
    },
    "type": "ancient",
    "content": "六王毕，四海一，蜀山兀，阿房出。覆压三百余里，隔离天日。骊山北构而西折，直走咸阳。二川溶溶，流入宫墙。五步一楼，十步一阁；廊腰缦回，檐牙高啄；各抱地势，钩心斗角。盘盘焉，囷囷焉，蜂房水涡，矗不知其几千万落。长桥卧波，未云何龙？复道行空，不霁何虹？高低冥迷，不知西东。歌台暖响，春光融融；舞殿冷袖，风雨凄凄。一日之内，一宫之间，而气候不齐。\n妃嫔媵嫱，王子皇孙，辞楼下殿，辇来于秦，朝歌夜弦，为秦宫人。明星荧荧，开妆镜也；绿云扰扰，梳晓鬟也；渭流涨腻，弃脂水也；烟斜雾横，焚椒兰也。雷霆乍惊，宫车过也；辘辘远听，杳不知其所之也。一肌一容，尽态极妍，缦立远视，而望幸焉。有不得见者，三十六年。燕赵之收藏，韩魏之经营，齐楚之精英，几世几年，剽掠其人，倚叠如山。一旦不能有，输来其间。鼎铛玉石，金块珠砾，弃掷逦迤，秦人视之，亦不甚惜。\n嗟乎！一人之心，千万人之心也。秦爱纷奢，人亦念其家。奈何取之尽锱铢，用之如泥沙！使负栋之柱，多于南亩之农夫；架梁之椽，多于机上之工女；钉头磷磷，多于在庾之粟粒；瓦缝参差，多于周身之帛缕；直栏横槛，多于九土之城郭；管弦呕哑，多于市人之言语。使天下之人，不敢言而敢怒。独夫之心，日益骄固。戍卒叫，函谷举，楚人一炬，可怜焦土！\n呜呼！灭六国者六国也，非秦也；族秦者秦也，非天下也。嗟乎！使六国各爱其人，则足以拒秦；使秦复爱六国之人，则递三世可至万世而为君，谁得而族灭也？秦人不暇自哀，而后人哀之；后人哀之而不鉴之，亦使后人而复哀后人也。"
  },
  {
    "title": "村居",
    "author": {
      "name": "高鼎",
      "dynasty": "清"
    },
    "type": "poetry",
    "content": "草长莺飞二月天，拂堤杨柳醉春烟。\n儿童散学归来早，忙趁东风放纸鸢。"
  },
  {
    "title": "杂说四·马说",
    "author": {
      "name": "韩愈",
      "dynasty": "唐"
    },
    "type": "ancient",
    "content": "世有伯乐，然后有千里马。千里马常有，而伯乐不常有。故虽有名马，祇辱于奴隶人之手，骈死于槽枥之间，不以千里称也。\n马之千里者，一食或尽粟一石。食马者不知其能千里而食也。是马也，虽有千里之能，食不饱，力不足，才美不外见，且欲与常马等不可得，安求其能千里也？\n策之不以其道，食之不能尽其材，鸣之而不能通其意，执策而临之，曰：“天下无马！”呜呼！其真无马邪？其真不知马也！"
  },
  {
    "title": "宿新市徐公店",
    "author": {
      "name": "杨万里",
      "dynasty": "宋"
    },
    "type": "poetry",
    "content": "篱落疏疏一径深，树头花落未成阴。\n儿童急走追黄蝶，飞入菜花无处寻。"
  },
  {
    "title": "卜算子·我住长江头",
    "author": {
      "name": "李之仪",
      "dynasty": "宋"
    },
    "type": "poetry",
    "content": "我住长江头，君住长江尾。日日思君不见君，共饮长江水。\n此水几时休，此恨何时已。只愿君心似我心，定不负相思意。"
  },
  {
    "title": "菩萨蛮·书江西造口壁",
    "author": {
      "name": "辛弃疾",
      "dynasty": "宋"
    },
    "type": "ancient",
    "content": "郁孤台下清江水，中间多少行人泪。西北望长安，可怜无数山。\n青山遮不住，毕竟东流去。江晚正愁余，山深闻鹧鸪。 "
  },
  {
    "title": "渔歌子·西塞山前白鹭飞",
    "author": {
      "name": "张志和",
      "dynasty": "唐"
    },
    "type": "poetry",
    "content": "西塞山前白鹭飞，桃花流水鳜鱼肥。\n青箬笠，绿蓑衣，斜风细雨不须归。"
  },
  {
    "title": "峨眉山月歌",
    "author": {
      "name": "李白",
      "dynasty": "唐"
    },
    "type": "poetry",
    "content": "峨眉山月半轮秋，影入平羌江水流。\n夜发清溪向三峡，思君不见下渝州。"
  },
  {
    "title": "山坡羊·潼关怀古",
    "author": {
      "name": "张养浩",
      "dynasty": "元"
    },
    "type": "ancient",
    "content": "峰峦如聚，波涛如怒，山河表里潼关路。望西都，意踌躇。\n伤心秦汉经行处，宫阙万间都做了土。兴，百姓苦；亡，百姓苦！"
  },
  {
    "title": "蜀相",
    "author": {
      "name": "杜甫",
      "dynasty": "唐"
    },
    "type": "poetry",
    "content": "丞相祠堂何处寻，锦官城外柏森森。\n映阶碧草自春色，隔叶黄鹂空好音。\n三顾频烦天下计，两朝开济老臣心。\n出师未捷身先死，长使英雄泪满襟。"
  },
  {
    "title": "逢入京使",
    "author": {
      "name": "岑参",
      "dynasty": "唐"
    },
    "type": "poetry",
    "content": "故园东望路漫漫，双袖龙钟泪不干。\n马上相逢无纸笔，凭君传语报平安。"
  },
  {
    "title": "满井游记",
    "author": {
      "name": "袁宏道",
      "dynasty": "明"
    },
    "type": "ancient",
    "content": "燕地寒，花朝节后，余寒犹厉。冻风时作，作则飞沙走砾。局促一室之内，欲出不得。每冒风驰行，未百步辄返。\n廿二日天稍和，偕数友出东直，至满井。高柳夹堤，土膏微润，一望空阔，若脱笼之鹄。于时冰皮始解，波色乍明，鳞浪层层，清澈见底，晶晶然如镜之新开而冷光之乍出于匣也。山峦为晴雪所洗，娟然如拭，鲜妍明媚，如倩女之靧面而髻鬟之始掠也。柳条将舒未舒，柔梢披风，麦田浅鬣寸许。游人虽未盛，泉而茗者，罍而歌者，红装而蹇者，亦时时有。风力虽尚劲，然徒步则汗出浃背。凡曝沙之鸟，呷浪之鳞，悠然自得，毛羽鳞鬣之间皆有喜气。始知郊田之外未始无春，而城居者未之知也。\n夫不能以游堕事而潇然于山石草木之间者，惟此官也。而此地适与余近，余之游将自此始，恶能无纪？己亥之二月也。"
  },
  {
    "title": "寒食",
    "author": {
      "name": "韩翃",
      "dynasty": "唐"
    },
    "type": "poetry",
    "content": "春城无处不飞花，寒食东风御柳斜。\n日暮汉宫传蜡烛，轻烟散入五侯家。"
  },
  {
    "title": "登幽州台歌",
    "author": {
      "name": "陈子昂",
      "dynasty": "唐"
    },
    "type": "ancient",
    "content": "前不见古人，后不见来者。\n念天地之悠悠，独怆然而涕下。"
  },
  {
    "title": "从军行·其二",
    "author": {
      "name": "李白",
      "dynasty": "唐"
    },
    "type": "poetry",
    "content": "百战沙场碎铁衣，城南已合数重围。\n突营射杀呼延将，独领残兵千骑归。"
  },
  {
    "title": "浪淘沙令·帘外雨潺潺",
    "author": {
      "name": "李煜",
      "dynasty": "五代"
    },
    "type": "poetry",
    "content": "帘外雨潺潺，春意阑珊。罗衾不耐五更寒。梦里不知身是客，一晌贪欢。\n独自莫凭栏，无限江山，别时容易见时难。流水落花春去也，天上人间。"
  },
  {
    "title": "游园不值",
    "author": {
      "name": "叶绍翁",
      "dynasty": "宋"
    },
    "type": "poetry",
    "content": "应怜屐齿印苍苔，小扣柴扉久不开。\n春色满园关不住，一枝红杏出墙来。"
  },
  {
    "title": "山中",
    "author": {
      "name": "王勃",
      "dynasty": "唐"
    },
    "type": "poetry",
    "content": "长江悲已滞，万里念将归。\n况属高风晚，山山黄叶飞。"
  },
  {
    "title": "暮江吟",
    "author": {
      "name": "白居易",
      "dynasty": "唐"
    },
    "type": "poetry",
    "content": "一道残阳铺水中，半江瑟瑟半江红。\n可怜九月初三夜，露似真珠月似弓。"
  },
  {
    "title": "寒菊",
    "author": {
      "name": "郑思肖",
      "dynasty": "宋"
    },
    "type": "poetry",
    "content": "花开不并百花丛，独立疏篱趣未穷。\n宁可枝头抱香死，何曾吹落北风中。"
  },
  {
    "title": "秋夜将晓出篱门迎凉有感二首",
    "author": {
      "name": "陆游",
      "dynasty": "宋"
    },
    "type": "poetry",
    "content": "迢迢天汉西南落，喔喔邻鸡一再鸣。\n壮志病来消欲尽，出门搔首怆平生。\n三万里河东入海，五千仞岳上摩天。\n遗民泪尽胡尘里，南望王师又一年。"
  },
  {
    "title": "霜月",
    "author": {
      "name": "李商隐",
      "dynasty": "唐"
    },
    "type": "poetry",
    "content": "初闻征雁已无蝉，百尺楼高水接天。\n青女素娥俱耐冷，月中霜里斗婵娟。"
  },
  {
    "title": "惠崇春江晚景二首",
    "author": {
      "name": "苏轼",
      "dynasty": "宋"
    },
    "type": "poetry",
    "content": "竹外桃花三两枝，春江水暖鸭先知。\n蒌蒿满地芦芽短，正是河豚欲上时。\n两两归鸿欲破群，依依还似北归人。\n遥知朔漠多风雪，更待江南半月春。"
  },
  {
    "title": "从军行七首·其四",
    "author": {
      "name": "王昌龄",
      "dynasty": "唐"
    },
    "type": "poetry",
    "content": "青海长云暗雪山，孤城遥望玉门关。\n黄沙百战穿金甲，不破楼兰终不还。"
  },
  {
    "title": "宿建德江",
    "author": {
      "name": "孟浩然",
      "dynasty": "唐"
    },
    "type": "poetry",
    "content": "移舟泊烟渚，日暮客愁新。\n野旷天低树，江清月近人。"
  },
  {
    "title": "杨氏之子",
    "author": {
      "name": "刘义庆",
      "dynasty": "南北朝"
    },
    "type": "poetry",
    "content": "梁国杨氏子九岁，甚聪惠。孔君平诣其父，父不在，乃呼儿出。为设果，果有杨梅。孔指以示儿曰：“此是君家果。”儿应声答曰：“未闻孔雀是夫子家禽。”"
  },
  {
    "title": "唐雎不辱使命",
    "author": {
      "name": "刘向 撰",
      "dynasty": "先秦"
    },
    "type": "ancient",
    "content": "秦王使人谓安陵君曰：“寡人欲以五百里之地易安陵，安陵君其许寡人！”安陵君曰：“大王加惠，以大易小，甚善；虽然，受地于先王，愿终守之，弗敢易！”秦王不说。安陵君因使唐雎使于秦。\n秦王谓唐雎曰：“寡人以五百里之地易安陵，安陵君不听寡人，何也？且秦灭韩亡魏，而君以五十里之地存者，以君为长者，故不错意也。今吾以十倍之地，请广于君，而君逆寡人者，轻寡人与？”唐雎对曰：“否，非若是也。安陵君受地于先王而守之，虽千里不敢易也，岂直五百里哉？”\n秦王怫然怒，谓唐雎曰：“公亦尝闻天子之怒乎？”唐雎对曰：“臣未尝闻也。”秦王曰：“天子之怒，伏尸百万，流血千里。”唐雎曰：“大王尝闻布衣之怒乎？”秦王曰：“布衣之怒，亦免冠徒跣，以头抢地耳。”唐雎曰：“此庸夫之怒也，非士之怒也。夫专诸之刺王僚也，彗星袭月；聂政之刺韩傀也，白虹贯日；要离之刺庆忌也，仓鹰击于殿上。此三子者，皆布衣之士也，怀怒未发，休祲降于天，与臣而将四矣。若士必怒，伏尸二人，流血五步，天下缟素，今日是也。”挺剑而起。\n秦王色挠，长跪而谢之曰：“先生坐！何至于此！寡人谕矣：夫韩、魏灭亡，而安陵以五十里之地存者，徒以有先生也。”"
  },
  {
    "title": "学弈",
    "author": {
      "name": "佚名",
      "dynasty": "先秦"
    },
    "type": "poetry",
    "content": "弈秋，通国之善弈者也。使弈秋诲二人弈，其一人专心致志，惟弈秋之为听；一人虽听之，一心以为有鸿鹄将至，思援弓缴而射之。虽与之俱学，弗若之矣。为是其智弗若与？曰：非然也。"
  },
  {
    "title": "南浦别",
    "author": {
      "name": "白居易",
      "dynasty": "唐"
    },
    "type": "poetry",
    "content": "南浦凄凄别，西风袅袅秋。\n一看肠一断，好去莫回头。"
  },
  {
    "title": "子夜吴歌·秋歌",
    "author": {
      "name": "李白",
      "dynasty": "唐"
    },
    "type": "poetry",
    "content": "长安一片月，万户捣衣声。\n秋风吹不尽，总是玉关情。\n何日平胡虏，良人罢远征。"
  },
  {
    "title": "凤求凰",
    "author": {
      "name": "司马相如",
      "dynasty": "汉"
    },
    "type": "ancient",
    "content": "其一：【琴曲出自王实甫西厢记】\n有美一人兮，见之不忘。\n一日不见兮，思之如狂。\n凤飞翱翔兮，四海求凰。\n无奈佳人兮，不在东墙。\n将琴代语兮，聊写衷肠。\n何时见许兮，慰我彷徨。\n愿言配德兮，携手相将。\n不得於飞兮，使我沦亡。\n其二：\n凤兮凤兮归故乡，遨游四海求其凰。\n时未遇兮无所将，何悟今兮升斯堂！\n有艳淑女在闺房，室迩人遐毒我肠。\n何缘交颈为鸳鸯，胡颉颃兮共翱翔！\n凰兮凰兮从我栖，得托孳尾永为妃。\n交情通意心和谐，中夜相从知者谁？\n双翼俱起翻高飞，无感我思使余悲。"
  },
  {
    "title": "关山月",
    "author": {
      "name": "李白",
      "dynasty": "唐"
    },
    "type": "poetry",
    "content": "明月出天山，苍茫云海间。\n长风几万里，吹度玉门关。\n汉下白登道，胡窥青海湾。\n由来征战地，不见有人还。\n戍客望边邑，思归多苦颜。\n高楼当此夜，叹息未应闲。"
  },
  {
    "title": "江南逢李龟年",
    "author": {
      "name": "杜甫",
      "dynasty": "唐"
    },
    "type": "poetry",
    "content": "岐王宅里寻常见，崔九堂前几度闻。\n正是江南好风景，落花时节又逢君。"
  },
  {
    "title": "登岳阳楼",
    "author": {
      "name": "杜甫",
      "dynasty": "唐"
    },
    "type": "poetry",
    "content": "昔闻洞庭水，今上岳阳楼。\n吴楚东南坼，乾坤日夜浮。\n亲朋无一字，老病有孤舟。\n戎马关山北，凭轩涕泗流。"
  },
  {
    "title": "夏日山中",
    "author": {
      "name": "李白",
      "dynasty": "唐"
    },
    "type": "poetry",
    "content": "懒摇白羽扇，裸袒青林中。\n脱巾挂石壁，露顶洒松风。"
  },
  {
    "title": "己亥杂诗·其二百二十",
    "author": {
      "name": "龚自珍",
      "dynasty": "清"
    },
    "type": "poetry",
    "content": "九州生气恃风雷，万马齐喑究可哀。\n我劝天公重抖擞，不拘一格降人才。"
  },
  {
    "title": "论语十二章",
    "author": {
      "name": "佚名",
      "dynasty": "先秦"
    },
    "type": "ancient",
    "content": "子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”学而\n曾子曰：“吾日三省吾身：为人谋而不忠乎？与朋友交而不信乎？传不习乎？”学而\n子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”为政\n子曰：“温故而知新，可以为师矣。”为政\n子曰：“学而不思则罔，思而不学则殆。”为政\n子曰：“贤哉，回也！一箪食，一瓢饮，在陋巷，人不堪其忧，回也不改其乐。贤哉，回也！”雍也\n子曰：“知之者不如好之者，好之者不如乐之者。”雍也\n子曰：“饭疏食饮水，曲肱而枕之，乐亦在其中矣。不义而富且贵，于我如浮云。”述而\n子曰：“三人行，必有我师焉。择其善者而从之，其不善者而改之。”述而\n子在川上曰：“逝者如斯夫，不舍昼夜。”子罕\n子曰：“三军可夺帅也， 匹夫不可夺志也。”子罕\n子夏曰：“博学而笃志，切问而近思，仁在其中矣。”子张"
  },
  {
    "title": "隆中对",
    "author": {
      "name": "陈寿",
      "dynasty": "晋"
    },
    "type": "ancient",
    "content": "亮躬耕陇亩，好为梁父吟。身长八尺，每自比于管仲、乐毅，时人莫之许也。惟博陵崔州平、颍川徐庶元直与亮友善，谓为信然。\n时先主屯新野。徐庶见先主，先主器之，谓先主曰：“诸葛孔明者，卧龙也，将军岂愿见之乎？”先主曰：“君与俱来。”庶曰：“此人可就见，不可屈致也。将军宜枉驾顾之。”\n由是先主遂诣亮，凡三往，乃见。因屏人曰：“汉室倾颓，奸臣窃命，主上蒙尘。孤不度德量力，欲信大义于天下；而智术浅短，遂用猖蹶，至于今日。然志犹未已，君谓计将安出？”\n亮答曰：“自董卓已来，豪杰并起，跨州连郡者不可胜数。曹操比于袁绍，则名微而众寡。然操遂能克绍，以弱为强者，非惟天时，抑亦人谋也。今操已拥百万之众，挟天子而令诸侯，此诚不可与争锋。孙权据有江东，已历三世，国险而民附，贤能为之用，此可以为援而不可图也。荆州北据汉、沔，利尽南海，东连吴会，西通巴、蜀，此用武之国，而其主不能守，此殆天所以资将军，将军岂有意乎？益州险塞，沃野千里，天府之土，高祖因之以成帝业。刘璋暗弱，张鲁在北，民殷国富而不知存恤，智能之士思得明君。将军既帝室之胄，信义著于四海，总揽英雄，思贤如渴，若跨有荆、益，保其岩阻，西和诸戎，南抚夷越，外结好孙权，内修政理；天下有变，则命一上将将荆州之军以向宛、洛，将军身率益州之众出于秦川，百姓孰敢不箪食壶浆以迎将军者乎？诚如是，则霸业可成，汉室可兴矣。”\n先主曰：“善！”于是与亮情好日密。\n关羽、张飞等不悦，先主解之曰：“孤之有孔明，犹鱼之有水也。愿诸君勿复言。”羽、飞乃止。"
  },
  {
    "title": "画",
    "author": {
      "name": "王维",
      "dynasty": "唐"
    },
    "type": "poetry",
    "content": "远看山有色，近听水无声。\n春去花还在，人来鸟不惊。"
  },
  {
    "title": "菊花",
    "author": {
      "name": "元稹",
      "dynasty": "唐"
    },
    "type": "poetry",
    "content": "秋丛绕舍似陶家，遍绕篱边日渐斜。\n不是花中偏爱菊，此花开尽更无花。"
  },
  {
    "title": "客中行",
    "author": {
      "name": "李白",
      "dynasty": "唐"
    },
    "type": "poetry",
    "content": "兰陵美酒郁金香，玉碗盛来琥珀光。\n但使主人能醉客，不知何处是他乡。"
  },
  {
    "title": "中秋月",
    "author": {
      "name": "晏殊",
      "dynasty": "宋"
    },
    "type": "poetry",
    "content": "十轮霜影转庭梧，此夕羁人独向隅。\n未必素娥无怅恨，玉蟾清冷桂花孤。"
  },
  {
    "title": "渔家傲·天接云涛连晓雾",
    "author": {
      "name": "李清照",
      "dynasty": "宋"
    },
    "type": "poetry",
    "content": "天接云涛连晓雾，星河欲转千帆舞。仿佛梦魂归帝所。闻天语，殷勤问我归何处。\n我报路长嗟日暮，学诗谩有惊人句。九万里风鹏正举。风休住，蓬舟吹取三山去！"
  },
  {
    "title": "蝶恋花·庭院深深深几许",
    "author": {
      "name": "欧阳修",
      "dynasty": "宋"
    },
    "type": "poetry",
    "content": "庭院深深深几许，杨柳堆烟，帘幕无重数。玉勒雕鞍游冶处，楼高不见章台路。\n雨横风狂三月暮，门掩黄昏，无计留春住。泪眼问花花不语，乱红飞过秋千去。"
  },
  {
    "title": "归去来兮辞",
    "author": {
      "name": "陶渊明",
      "dynasty": "晋"
    },
    "type": "ancient",
    "foreword": "余家贫，耕植不足以自给。幼稚盈室，瓶无储粟，生生所资，未见其术。亲故多劝余为长吏，脱然有怀，求之靡途。会有四方之事，诸侯以惠爱为德，家叔以余贫苦，遂见用于小邑。于时风波未静，心惮远役，彭泽去家百里，公田之利，足以为酒。故便求之。及少日，眷然有归欤之情。何则？质性自然，非矫厉所得。饥冻虽切，违己交病。尝从人事，皆口腹自役。于是怅然慷慨，深愧平生之志。犹望一稔，当敛裳宵逝。寻程氏妹丧于武昌，情在骏奔，自免去职。仲秋至冬，在官八十余日。因事顺心，命篇曰归去来兮。乙巳岁十一月也。",
    "content": "归去来兮，田园将芜胡不归？既自以心为形役，奚惆怅而独悲？悟已往之不谏，知来者之可追。实迷途其未远，觉今是而昨非。舟遥遥以轻飏，风飘飘而吹衣。问征夫以前路，恨晨光之熹微。\n乃瞻衡宇，载欣载奔。僮仆欢迎，稚子候门。三径就荒，松菊犹存。携幼入室，有酒盈樽。引壶觞以自酌，眄庭柯以怡颜。倚南窗以寄傲，审容膝之易安。园日涉以成趣，门虽设而常关。策扶老以流憩，时矫首而遐观。云无心以出岫，鸟倦飞而知还。景翳翳以将入，抚孤松而盘桓。\n归去来兮，请息交以绝游。世与我而相违，复驾言兮焉求？悦亲戚之情话，乐琴书以消忧。农人告余以春及，将有事于西畴。或命巾车，或棹孤舟。既窈窕以寻壑，亦崎岖而经丘。木欣欣以向荣，泉涓涓而始流。善万物之得时，感吾生之行休。\n已矣乎！寓形宇内复几时。曷不委心任去留？胡为乎遑遑欲何之？富贵非吾愿，帝乡不可期。怀良辰以孤往，或植杖而耘耔。登东皋以舒啸，临清流而赋诗。聊乘化以归尽，乐夫天命复奚疑！"
  },
  {
    "title": "题临安邸",
    "author": {
      "name": "林升",
      "dynasty": "宋"
    },
    "type": "poetry",
    "content": "山外青山楼外楼，西湖歌舞几时休？\n暖风熏得游人醉，直把杭州作汴州。"
  },
  {
    "title": "风",
    "author": {
      "name": "李峤",
      "dynasty": "唐"
    },
    "type": "poetry",
    "content": "解落三秋叶，能开二月花。\n过江千尺浪，入竹万竿斜。"
  },
  {
    "title": "鹿柴",
    "author": {
      "name": "王维",
      "dynasty": "唐"
    },
    "type": "poetry",
    "content": "空山不见人，但闻人语响。\n返景入深林，复照青苔上。"
  },
  {
    "title": "浣溪沙·谁念西风独自凉",
    "author": {
      "name": "纳兰性德",
      "dynasty": "清"
    },
    "type": "poetry",
    "content": "谁念西风独自凉，萧萧黄叶闭疏窗，沉思往事立残阳。\n被酒莫惊春睡重，赌书消得泼茶香，当时只道是寻常。"
  },
  {
    "title": "愚公移山",
    "author": {
      "name": "列御寇",
      "dynasty": "先秦"
    },
    "type": "ancient",
    "content": "太行、王屋二山，方七百里，高万仞。本在冀州之南，河阳之北。\n北山愚公者，年且九十，面山而居。惩山北之塞，出入之迂也。聚室而谋曰：“吾与汝毕力平险，指通豫南，达于汉阴，可乎？”杂然相许。其妻献疑曰：“以君之力，曾不能损魁父之丘，如太行、王屋何？且焉置土石？”杂曰：“投诸渤海之尾，隐土之北。”遂率子孙荷担者三夫，叩石垦壤，箕畚运于渤海之尾。邻人京城氏之孀妻有遗男，始龀，跳往助之。寒暑易节，始一反焉。\n河曲智叟笑而止之曰：“甚矣，汝之不惠。以残年余力，曾不能毁山之一毛，其如土石何？”北山愚公长息曰：“汝心之固，固不可彻，曾不若孀妻弱子。虽我之死，有子存焉；子又生孙，孙又生子；子又有子，子又有孙；子子孙孙无穷匮也，而山不加增，何苦而不平？”河曲智叟亡以应。\n操蛇之神闻之，惧其不已也，告之于帝。帝感其诚，命夸娥氏二子负二山，一厝朔东，一厝雍南。自此，冀之南，汉之阴，无陇断焉。"
  },
  {
    "title": "塞翁失马",
    "author": {
      "name": "刘安",
      "dynasty": "汉"
    },
    "type": "poetry",
    "content": "近塞上之人，有善术者，马无故亡而入胡。人皆吊之，其父曰：“此何遽不为福乎？”居数月，其马将胡骏马而归。人皆贺之，其父曰：“此何遽不能为祸乎？”家富良马，其子好骑，堕而折其髀。人皆吊之，其父曰：“此何遽不为福乎？”居一年，胡人大入塞，丁壮者引弦而战。近塞之人，死者十九。此独以跛之故，父子相保。"
  },
  {
    "title": "生查子·元夕",
    "author": {
      "name": "欧阳修",
      "dynasty": "宋"
    },
    "type": "poetry",
    "content": "去年元夜时，花市灯如昼。\n月上柳梢头，人约黄昏后。\n今年元夜时，月与灯依旧。\n不见去年人，泪湿春衫袖。"
  },
  {
    "title": "江畔独步寻花·其五",
    "author": {
      "name": "杜甫",
      "dynasty": "唐"
    },
    "type": "poetry",
    "content": "黄师塔前江水东，春光懒困倚微风。\n桃花一簇开无主，可爱深红爱浅红？"
  },
  {
    "title": "题破山寺后禅院",
    "author": {
      "name": "常建",
      "dynasty": "唐"
    },
    "type": "poetry",
    "content": "清晨入古寺，初日照高林。\n竹径通幽处，禅房花木深。\n山光悦鸟性，潭影空人心。\n万籁此都寂，但余钟磬音。\n清晨入古寺，初日照高林。\n曲径通幽处，禅房花木深。\n山光悦鸟性，潭影空人心。\n万籁此俱寂，惟余钟磬音。\n清晨入古寺，初日照高林。\n竹径通幽处，禅房花木深。\n山光悦鸟性，潭影空人心。\n万籁此俱寂，但余钟磬音。\n清晨入古寺，初日照高林。\n曲径通幽处，禅房花木深。\n山光悦鸟性，潭影空人心。\n万籁此俱寂，但余钟磬音。"
  },
  {
    "title": "四时田园杂兴·其二",
    "author": {
      "name": "范成大",
      "dynasty": "宋"
    },
    "type": "poetry",
    "content": "梅子金黄杏子肥，麦花雪白菜花稀。\n日长篱落无人过，惟有蜻蜓蛱蝶飞。"
  },
  {
    "title": "野望",
    "author": {
      "name": "王绩",
      "dynasty": "唐"
    },
    "type": "poetry",
    "content": "东皋薄暮望，徙倚欲何依。\n树树皆秋色，山山唯落晖。\n牧人驱犊返，猎马带禽归。\n相顾无相识，长歌怀采薇。"
  },
  {
    "title": "劝学",
    "author": {
      "name": "颜真卿",
      "dynasty": "唐"
    },
    "type": "poetry",
    "content": "三更灯火五更鸡，正是男儿读书时。\n黑发不知勤学早，白首方悔读书迟。"
  },
  {
    "title": "书湖阴先生壁",
    "author": {
      "name": "王安石",
      "dynasty": "宋"
    },
    "type": "poetry",
    "content": "茅檐长扫净无苔，花木成畦手自栽。\n一水护田将绿绕，两山排闼送青来。\n桑条索漠楝花繁，风敛余香暗度垣。\n黄鸟数声残午梦，尚疑身属半山园。"
  },
  {
    "title": "天净沙·夏",
    "author": {
      "name": "白朴",
      "dynasty": "元"
    },
    "type": "ancient",
    "content": "云收雨过波添，楼高水冷瓜甜，绿树阴垂画檐。纱厨藤簟，玉人罗扇轻缣。"
  },
  {
    "title": "宣州谢脁楼饯别校书叔云",
    "author": {
      "name": "李白",
      "dynasty": "唐"
    },
    "type": "poetry",
    "content": "弃我去者，昨日之日不可留。\n乱我心者，今日之日多烦忧。\n长风万里送秋雁，对此可以酣高楼。\n蓬莱文章建安骨，中间小谢又清发。\n俱怀逸兴壮思飞，欲上青天览明月。\n抽刀断水水更流，举杯销愁愁更愁。\n人生在世不称意，明朝散发弄扁舟。"
  },
  {
    "title": "独坐敬亭山",
    "author": {
      "name": "李白",
      "dynasty": "唐"
    },
    "type": "poetry",
    "content": "众鸟高飞尽，孤云独去闲。\n相看两不厌，只有敬亭山。"
  },
  {
    "title": "相见欢·林花谢了春红",
    "author": {
      "name": "李煜",
      "dynasty": "五代"
    },
    "type": "ancient",
    "content": "林花谢了春红，太匆匆。无奈朝来寒雨晚来风。\n胭脂泪，相留醉，几时重。自是人生长恨水长东。"
  },
  {
    "title": "垓下歌",
    "author": {
      "name": "项羽",
      "dynasty": "汉"
    },
    "type": "poetry",
    "content": "力拔山兮气盖世。时不利兮骓不逝。\n骓不逝兮可奈何！虞兮虞兮奈若何！"
  },
  {
    "title": "观潮",
    "author": {
      "name": "周密",
      "dynasty": "宋"
    },
    "type": "ancient",
    "content": "浙江之潮，天下之伟观也。自既望以至十八日为盛。方其远出海门，仅如银线；既而渐近，则玉城雪岭际天而来，大声如雷霆，震撼激射，吞天沃日，势极雄豪。杨诚斋诗云“海涌银为郭，江横玉系腰”者是也。\n每岁京尹出浙江亭教阅水军，艨艟数百，分列两岸；既而尽奔腾分合五阵之势，并有乘骑弄旗标枪舞刀于水面者，如履平地。倏尔黄烟四起，人物略不相睹，水爆轰震，声如崩山。烟消波静，则一舸无迹，仅有“敌船”为火所焚，随波而逝。\n吴儿善泅者数百，皆披发文身，手持十幅大彩旗，争先鼓勇，溯迎而上，出没于鲸波万仞中，腾身百变，而旗尾略不沾湿，以此夸能。\n江干上下十余里间，珠翠罗绮溢目，车马塞途，饮食百物皆倍穹常时，而僦赁看幕，虽席地不容间也。"
  },
  {
    "title": "除夜雪",
    "author": {
      "name": "陆游",
      "dynasty": "宋"
    },
    "type": "poetry",
    "content": "北风吹雪四更初，嘉瑞天教及岁除。\n半盏屠苏犹未举，灯前小草写桃符。"
  },
  {
    "title": "十五从军征",
    "author": {
      "name": "佚名",
      "dynasty": "汉"
    },
    "type": "poetry",
    "content": "十五从军征，八十始得归。\n道逢乡里人：“家中有阿谁？”\n“遥看是君家，松柏冢累累。”\n兔从狗窦入，雉从梁上飞。\n中庭生旅谷，井上生旅葵。\n舂谷持作饭，采葵持作羹。\n羹饭一时熟，不知贻阿谁？\n出门东向看，泪落沾我衣。"
  },
  {
    "title": "所见",
    "author": {
      "name": "袁枚",
      "dynasty": "清"
    },
    "type": "poetry",
    "content": "牧童骑黄牛，歌声振林樾。\n意欲捕鸣蝉，忽然闭口立。"
  },
  {
    "title": "商山早行",
    "author": {
      "name": "温庭筠",
      "dynasty": "唐"
    },
    "type": "poetry",
    "content": "晨起动征铎，客行悲故乡。\n鸡声茅店月，人迹板桥霜。\n槲叶落山路，枳花明驿墙。\n因思杜陵梦，凫雁满回塘。"
  },
  {
    "title": "已酉端午",
    "author": {
      "name": "贝琼",
      "dynasty": "元"
    },
    "type": "poetry",
    "content": "风雨端阳生晦冥，汨罗无处吊英灵。\n海榴花发应相笑，无酒渊明亦独醒。"
  },
  {
    "title": "大林寺桃花",
    "author": {
      "name": "白居易",
      "dynasty": "唐"
    },
    "type": "poetry",
    "content": "人间四月芳菲尽，山寺桃花始盛开。\n长恨春归无觅处，不知转入此中来。"
  },
  {
    "title": "咏雪",
    "author": {
      "name": "刘义庆",
      "dynasty": "南北朝"
    },
    "type": "ancient",
    "content": "谢太傅寒雪日内集，与儿女讲论文义。俄而雪骤，公欣然曰：“白雪纷纷何所似？”兄子胡儿曰：“撒盐空中差可拟。”兄女曰：“未若柳絮因风起。”公大笑乐。即公大兄无奕女，左将军王凝之妻也。"
  },
  {
    "title": "论语十则",
    "author": {
      "name": "佚名",
      "dynasty": "先秦"
    },
    "type": "ancient",
    "content": "子曰：“学而时习之，不亦说乎?有朋自远方来，不亦乐乎?人不知而不愠，不亦君子乎?”（《学而》）\n曾子曰：“吾日三省吾身：为人谋而不忠乎？与朋友交而不信乎？传不习乎？”（《学而》）\n子曰：“温故而知新，可以为师矣。”（《为政》）\n子曰：“学而不思则罔,思而不学则殆。”（《为政》）\n子曰：“由，诲女知之乎！知之为知之，不知为不知，是知也。”（《为政》）\n子曰：“见贤思齐焉，见不贤而内自省也。”（《里仁》）\n子曰：“三人行，必有我师焉。择其善者而从之，其不善者而改之。”（《述而》）\n曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”（《泰伯》）\n子曰：“岁寒，然后知松柏之后凋也。”（《子罕》）\n子贡问曰：“有一言而可以终身行之者乎？”子曰：“其恕乎！己所不欲，勿施于人。”（《卫灵公》）"
  },
  {
    "title": "绝句二首",
    "author": {
      "name": "杜甫",
      "dynasty": "唐"
    },
    "type": "poetry",
    "content": "迟日江山丽，春风花草香。\n泥融飞燕子，沙暖睡鸳鸯。\n江碧鸟逾白，山青花欲燃。\n今春看又过，何日是归年。"
  },
  {
    "title": "约客",
    "author": {
      "name": "赵师秀",
      "dynasty": "宋"
    },
    "type": "poetry",
    "content": "黄梅时节家家雨，青草池塘处处蛙。\n有约不来过夜半，闲敲棋子落灯花。"
  },
  {
    "title": "侠客行",
    "author": {
      "name": "李白",
      "dynasty": "唐"
    },
    "type": "poetry",
    "content": "赵客缦胡缨，吴钩霜雪明。\n银鞍照白马，飒沓如流星。\n十步杀一人，千里不留行。\n事了拂衣去，深藏身与名。\n闲过信陵饮，脱剑膝前横。\n将炙啖朱亥，持觞劝侯嬴。\n三杯吐然诺，五岳倒为轻。\n眼花耳热后，意气素霓生。\n救赵挥金槌，邯郸先震惊。\n千秋二壮士，烜赫大梁城。\n纵死侠骨香，不惭世上英。\n谁能书阁下，白首太玄经。"
  },
  {
    "title": "赠刘景文",
    "author": {
      "name": "苏轼",
      "dynasty": "宋"
    },
    "type": "poetry",
    "content": "荷尽已无擎雨盖，菊残犹有傲霜枝。\n一年好景君须记，最是橙黄橘绿时。"
  },
  {
    "title": "烛之武退秦师",
    "author": {
      "name": "左丘明",
      "dynasty": "先秦"
    },
    "type": "ancient",
    "content": "晋侯、秦伯围郑，以其无礼于晋，且贰于楚也。晋军函陵，秦军氾南。\n佚之狐言于郑伯曰：“国危矣，若使烛之武见秦君，师必退。”公从之。辞曰：“臣之壮也，犹不如人；今老矣，无能为也已。”公曰：“吾不能早用子，今急而求子，是寡人之过也。然郑亡，子亦有不利焉！”许之。\n夜缒而出，见秦伯，曰：“秦、晋围郑，郑既知亡矣。若亡郑而有益于君，敢以烦执事。越国以鄙远，君知其难也，焉用亡郑以陪邻？邻之厚，君之薄也。若舍郑以为东道主，行李之往来，共其乏困，君亦无所害。且君尝为晋君赐矣，许君焦、瑕，朝济而夕设版焉，君之所知也。夫晋，何厌之有？既东封郑，又欲肆其西封，若不阙秦，将焉取之？阙秦以利晋，唯君图之。”秦伯说，与郑人盟。使杞子、逢孙、杨孙戍之，乃还。\n子犯请击之。公曰：“不可。微夫人之力不及此。因人之力而敝之，不仁；失其所与，不知；以乱易整，不武。吾其还也。”亦去之。"
  },
  {
    "title": "大风歌",
    "author": {
      "name": "刘邦",
      "dynasty": "汉"
    },
    "type": "ancient",
    "content": "大风起兮云飞扬，\n威加海内兮归故乡，\n安得猛士兮守四方！"
  },
  {
    "title": "天净沙·冬",
    "author": {
      "name": "白朴",
      "dynasty": "元"
    },
    "type": "poetry",
    "content": "一声画角谯门，半庭新月黄昏，雪里山前水滨。竹篱茅舍，淡烟衰草孤村。"
  },
  {
    "title": "敕勒歌",
    "author": {
      "name": "乐府诗集",
      "dynasty": "南北朝"
    },
    "type": "ancient",
    "content": "敕勒川，阴山下。天似穹庐，笼盖四野。\n天苍苍，野茫茫。风吹草低见牛羊。"
  },
  {
    "title": "夜书所见",
    "author": {
      "name": "叶绍翁",
      "dynasty": "宋"
    },
    "type": "poetry",
    "content": "萧萧梧叶送寒声，江上秋风动客情。\n知有儿童挑促织，夜深篱落一灯明。"
  },
  {
    "title": "归园田居·其一",
    "author": {
      "name": "陶渊明",
      "dynasty": "晋"
    },
    "type": "poetry",
    "content": "少无适俗韵，性本爱丘山。\n误落尘网中，一去三十年。\n羁鸟恋旧林，池鱼思故渊。\n开荒南野际，守拙归园田。\n方宅十余亩，草屋八九间。\n榆柳荫后檐，桃李罗堂前。\n暧暧远人村，依依墟里烟。\n狗吠深巷中，鸡鸣桑树颠。\n户庭无尘杂，虚室有余闲。\n久在樊笼里，复得返自然。"
  },
  {
    "title": "乌衣巷",
    "author": {
      "name": "刘禹锡",
      "dynasty": "唐"
    },
    "type": "poetry",
    "content": "朱雀桥边野草花，乌衣巷口夕阳斜。\n旧时王谢堂前燕，飞入寻常百姓家。"
  },
  {
    "title": "渡易水歌",
    "author": {
      "name": "佚名",
      "dynasty": "先秦"
    },
    "type": "poetry",
    "content": "风萧萧兮易水寒，壮士一去兮不复还。\n探虎穴兮入蛟宫，仰天呼气兮成白虹。"
  },
  {
    "title": "离思五首·其四",
    "author": {
      "name": "元稹",
      "dynasty": "唐"
    },
    "type": "poetry",
    "content": "曾经沧海难为水，除却巫山不是云。\n取次花丛懒回顾，半缘修道半缘君。"
  },
  {
    "title": "天竺寺八月十五日夜桂子",
    "author": {
      "name": "皮日休",
      "dynasty": "唐"
    },
    "type": "poetry",
    "content": "玉颗珊珊下月轮，殿前拾得露华新。\n至今不会天中事，应是嫦娥掷与人。"
  },
  {
    "title": "江南",
    "author": {
      "name": "佚名",
      "dynasty": "汉"
    },
    "type": "ancient",
    "content": "江南可采莲，莲叶何田田，鱼戏莲叶间。\n鱼戏莲叶东，鱼戏莲叶西，鱼戏莲叶南，鱼戏莲叶北。"
  },
  {
    "title": "陈情表",
    "author": {
      "name": "李密",
      "dynasty": "晋"
    },
    "type": "ancient",
    "content": "臣密言：臣以险衅，夙遭闵凶。生孩六月，慈父见背；行年四岁，舅夺母志。祖母刘愍臣孤弱，躬亲抚养。臣少多疾病，九岁不行，零丁孤苦，至于成立。既无伯叔，终鲜兄弟，门衰祚薄，晚有儿息。外无期功强近之亲，内无应门五尺之僮，茕茕孑立，形影相吊。而刘夙婴疾病，常在床蓐，臣侍汤药，未曾废离。\n逮奉圣朝，沐浴清化。前太守臣逵察臣孝廉；后刺史臣荣举臣秀才。臣以供养无主，辞不赴命。诏书特下，拜臣郎中，寻蒙国恩，除臣洗马。猥以微贱，当侍东宫，非臣陨首所能上报。臣具以表闻，辞不就职。诏书切峻，责臣逋慢；郡县逼迫，催臣上道；州司临门，急于星火。臣欲奉诏奔驰，则刘病日笃，欲苟顺私情，则告诉不许。臣之进退，实为狼狈。\n伏惟圣朝以孝治天下，凡在故老，犹蒙矜育，况臣孤苦，特为尤甚。且臣少仕伪朝，历职郎署，本图宦达，不矜名节。今臣亡国贱俘，至微至陋，过蒙拔擢，宠命优渥，岂敢盘桓，有所希冀！但以刘日薄西山，气息奄奄，人命危浅，朝不虑夕。臣无祖母，无以至今日，祖母无臣，无以终余年。母孙二人，更相为命，是以区区不能废远。\n臣密今年四十有四，祖母今年九十有六，是臣尽节于陛下之日长，报养刘之日短也。乌鸟私情，愿乞终养。臣之辛苦，非独蜀之人士及二州牧伯所见明知，皇天后土，实所共鉴。愿陛下矜悯愚诚，听臣微志，庶刘侥幸，保卒余年。臣生当陨首，死当结草。臣不胜犬马怖惧之情，谨拜表以闻。"
  },
  {
    "title": "白头吟",
    "author": {
      "name": "卓文君",
      "dynasty": "汉"
    },
    "type": "poetry",
    "content": "皑如山上雪，皎若云间月。\n闻君有两意，故来相决绝。\n今日斗酒会，明旦沟水头。\n躞蹀御沟上，沟水东西流。\n凄凄复凄凄，嫁娶不须啼。\n愿得一心人，白头不相离。\n竹竿何袅袅，鱼尾何簁簁！\n男儿重意气，何用钱刀为！"
  },
  {
    "title": "智子疑邻",
    "author": {
      "name": "韩非",
      "dynasty": "先秦"
    },
    "type": "poetry",
    "content": "宋有富人，天雨墙坏。其子曰：“不筑，必将有盗。”其邻人之父亦云。暮而果大亡其财，其家甚智其子，而疑邻人之父。"
  },
  {
    "title": "山亭夏日",
    "author": {
      "name": "高骈",
      "dynasty": "唐"
    },
    "type": "poetry",
    "content": "绿树阴浓夏日长，楼台倒影入池塘。\n水晶帘动微风起，满架蔷薇一院香。"
  },
  {
    "title": "观书有感二首·其一",
    "author": {
      "name": "朱熹",
      "dynasty": "宋"
    },
    "type": "poetry",
    "content": "半亩方塘一鉴开，天光云影共徘徊。\n问渠那得清如许？为有源头活水来。"
  },
  {
    "title": "小儿垂钓",
    "author": {
      "name": "胡令能",
      "dynasty": "唐"
    },
    "type": "poetry",
    "content": "蓬头稚子学垂纶，侧坐莓苔草映身。\n路人借问遥招手，怕得鱼惊不应人。"
  },
  {
    "title": "相思",
    "author": {
      "name": "王维",
      "dynasty": "唐"
    },
    "type": "poetry",
    "content": "红豆生南国，春来发几枝。\n愿君多采撷，此物最相思。"
  },
  {
    "title": "浣溪沙·漠漠轻寒上小楼",
    "author": {
      "name": "秦观",
      "dynasty": "宋"
    },
    "type": "poetry",
    "content": "漠漠轻寒上小楼，晓阴无赖似穷秋。淡烟流水画屏幽。\n自在飞花轻似梦，无边丝雨细如愁。宝帘闲挂小银钩。"
  },
  {
    "title": "葛覃",
    "author": {
      "name": "佚名",
      "dynasty": "先秦"
    },
    "type": "poetry",
    "content": "葛之覃兮，施于中谷，维叶萋萋。黄鸟于飞，集于灌木，其鸣喈喈。\n葛之覃兮，施于中谷，维叶莫莫。是刈是濩，为絺为綌，服之无斁。\n言告师氏，言告言归。薄污我私，薄浣我衣。害浣害否？归宁父母。"
  },
  {
    "title": "诉衷情·当年万里觅封侯",
    "author": {
      "name": "陆游",
      "dynasty": "宋"
    },
    "type": "poetry",
    "content": "当年万里觅封侯，匹马戍梁州。关河梦断何处？尘暗旧貂裘。\n胡未灭，鬓先秋，泪空流。此生谁料，心在天山，身老沧洲。"
  },
  {
    "title": "绝句·古木阴中系短篷",
    "author": {
      "name": "志南",
      "dynasty": "宋"
    },
    "type": "poetry",
    "content": "古木阴中系短篷，杖藜扶我过桥东。\n沾衣欲湿杏花雨，吹面不寒杨柳风。"
  },
  {
    "title": "子衿",
    "author": {
      "name": "佚名",
      "dynasty": "先秦"
    },
    "type": "ancient",
    "content": "青青子衿，悠悠我心。纵我不往，子宁不嗣音？\n青青子佩，悠悠我思。纵我不往，子宁不来？\n挑兮达兮，在城阙兮。一日不见，如三月兮。"
  },
  {
    "title": "池上",
    "author": {
      "name": "白居易",
      "dynasty": "唐"
    },
    "type": "poetry",
    "content": "小娃撑小艇，偷采白莲回。\n不解藏踪迹，浮萍一道开。"
  },
  {
    "title": "明日歌",
    "author": {
      "name": "钱福",
      "dynasty": "明"
    },
    "type": "ancient",
    "content": "明日复明日，明日何其多。\n我生待明日，万事成蹉跎。\n世人若被明日累，春去秋来老将至。\n朝看水东流，暮看日西坠。\n百年明日能几何？请君听我明日歌。"
  },
  {
    "title": "迢迢牵牛星",
    "author": {
      "name": "佚名",
      "dynasty": "汉"
    },
    "type": "poetry",
    "content": "迢迢牵牛星，皎皎河汉女。\n纤纤擢素手，札札弄机杼。\n终日不成章，泣涕零如雨。\n河汉清且浅，相去复几许！\n盈盈一水间，脉脉不得语。"
  },
  {
    "title": "逢雪宿芙蓉山主人",
    "author": {
      "name": "刘长卿",
      "dynasty": "唐"
    },
    "type": "poetry",
    "content": "日暮苍山远，天寒白屋贫。\n柴门闻犬吠，风雪夜归人。"
  },
  {
    "title": "题都城南庄",
    "author": {
      "name": "崔护",
      "dynasty": "唐"
    },
    "type": "poetry",
    "content": "去年今日此门中，人面桃花相映红。\n人面不知何处去，桃花依旧笑春风。"
  },
  {
    "title": "望洞庭湖赠张丞相",
    "author": {
      "name": "孟浩然",
      "dynasty": "唐"
    },
    "type": "poetry",
    "content": "八月湖水平，涵虚混太清。\n气蒸云梦泽，波撼岳阳城。\n欲济无舟楫，端居耻圣明。\n坐观垂钓者，徒有羡鱼情。"
  },
  {
    "title": "正气歌",
    "author": {
      "name": "文天祥",
      "dynasty": "宋"
    },
    "type": "poetry",
    "foreword": "余囚北庭，坐一土室。室广八尺，深可四寻。单扉低小，白间短窄，污下而幽暗。当此夏日，诸气萃然：雨潦四集，浮动床几，时则为水气；涂泥半朝，蒸沤历澜，时则为土气；乍晴暴热，风道四塞，时则为日气；檐阴薪爨，助长炎虐，时则为火气；仓腐寄顿，陈陈逼人，时则为米气；骈肩杂遝，腥臊汗垢，时则为人气；或圊溷、或毁尸、或腐鼠，恶气杂出，时则为秽气。叠是数气，当之者鲜不为厉。而予以孱弱，俯仰其间，於兹二年矣，幸而无恙，是殆有养致然尔。然亦安知所养何哉？孟子曰：「吾善养吾浩然之气。」彼气有七，吾气有一，以一敌七，吾何患焉！况浩然者，乃天地之正气也，作正气歌一首。",
    "content": "天地有正气，杂然赋流形。\n下则为河岳，上则为日星。\n于人曰浩然，沛乎塞苍冥。\n皇路当清夷，含和吐明庭。\n时穷节乃见，一一垂丹青。\n在齐太史简，在晋董狐笔。\n在秦张良椎，在汉苏武节。\n为严将军头，为嵇侍中血。\n为张睢阳齿，为颜常山舌。\n或为辽东帽，清操厉冰雪。\n或为出师表，鬼神泣壮烈。\n或为渡江楫，慷慨吞胡羯。\n或为击贼笏，逆竖头破裂。\n是气所磅礴，凛烈万古存。\n当其贯日月，生死安足论。\n地维赖以立，天柱赖以尊。\n三纲实系命，道义为之根。\n嗟予遘阳九，隶也实不力。\n楚囚缨其冠，传车送穷北。\n鼎镬甘如饴，求之不可得。\n阴房阗鬼火，春院閟天黑。\n牛骥同一皂，鸡栖凤凰食。\n一朝蒙雾露，分作沟中瘠。\n如此再寒暑，百沴自辟易。\n嗟哉沮洳场，为我安乐国。\n岂有他缪巧，阴阳不能贼。\n顾此耿耿在，仰视浮云白。\n悠悠我心悲，苍天曷有极。\n哲人日已远，典刑在夙昔。\n风檐展书读，古道照颜色。"
  },
  {
    "title": "钗头凤·世情薄",
    "author": {
      "name": "唐婉",
      "dynasty": "宋"
    },
    "type": "poetry",
    "content": "世情薄，人情恶，雨送黄昏花易落。晓风干，泪痕残。欲笺心事，独语斜阑。难，难，难！\n人成各，今非昨，病魂常似秋千索。角声寒，夜阑珊。怕人寻问，咽泪装欢。瞒，瞒，瞒！"
  },
  {
    "title": "山中杂诗",
    "author": {
      "name": "吴均",
      "dynasty": "南北朝"
    },
    "type": "poetry",
    "content": "山际见来烟，竹中窥落日。\n鸟向檐上飞，云从窗里出。"
  },
  {
    "title": "上邪",
    "author": {
      "name": "佚名",
      "dynasty": "汉"
    },
    "type": "ancient",
    "content": "上邪，我欲与君相知，长命无绝衰。\n山无陵，江水为竭。冬雷震震，夏雨雪。天地合，乃敢与君绝。"
  },
  {
    "title": "登金陵凤凰台",
    "author": {
      "name": "李白",
      "dynasty": "唐"
    },
    "type": "poetry",
    "content": "凤凰台上凤凰游，凤去台空江自流。\n吴宫花草埋幽径，晋代衣冠成古丘。\n三山半落青天外，二水中分白鹭洲。\n总为浮云能蔽日，长安不见使人愁。"
  },
  {
    "title": "陈涉世家",
    "author": {
      "name": "司马迁",
      "dynasty": "汉"
    },
    "type": "ancient",
    "content": "陈胜者，阳城人也，字涉。吴广者，阳夏人也，字叔。陈涉少时，尝与人佣耕，辍耕之垄上，怅恨久之，曰：“苟富贵，无相忘。”佣者笑而应曰：“若为佣耕，何富贵也？”陈涉太息曰：“嗟乎！燕雀安知鸿鹄之志哉！”\n二世元年七月，发闾左谪戍渔阳，九百人屯大泽乡。陈胜﹑吴广皆次当行，为屯长。会天大雨，道不通，度已失期。失期，法皆斩。陈胜﹑吴广乃谋曰：“今亡亦死，举大计亦死；等死，死国可乎？”陈胜曰：“天下苦秦久矣。吾闻二世少子也，不当立，当立者乃公子扶苏。扶苏以数谏故，上使外将兵。今或闻无罪，二世杀之。百姓多闻其贤，未知其死也。项燕为楚将，数有功，爱士卒，楚人怜之。或以为死，或以为亡。今诚以吾众诈自称公子扶苏﹑项燕，为天下唱，宜多应者。”吴广以为然。乃行卜。卜者知其指意，曰：“足下事皆成，有功。然足下卜之鬼乎！”陈胜﹑吴广喜，念鬼，曰：“此教我先威众耳。”乃丹书帛曰“陈胜王”，置人所罾鱼腹中。卒买鱼烹食，得鱼腹中书，固以怪之矣。又间令吴广之次所旁丛祠中，夜篝火，狐鸣呼曰：“大楚兴，陈胜王。”卒皆夜惊恐。旦日，卒中往往语，皆指目陈胜。\n吴广素爱人，士卒多为用者。将尉醉，广故数言欲亡，忿恚尉，令辱之，以激怒其众。尉果笞广。尉剑挺，广起，夺而杀尉。陈胜佐之，并杀两尉。召令徒属曰：“公等遇雨，皆已失期，失期当斩。藉第令毋斩，而戍死者固十六七。且壮士不死即已，死即举大名耳，王侯将相宁nìng有种乎！”徒属皆曰：“敬受命。”乃诈称公子扶苏﹑项燕，从民欲也。袒右，称大楚。为坛而盟，祭以尉首。陈胜自立为将军，吴广为都尉。攻大泽乡，收而攻蕲qí。蕲下，乃令符离人葛婴将兵徇蕲以东。攻铚、酂、苦、柘、谯皆下之。行收兵。比至陈，车六七百乘，骑千余，卒数万人。攻陈，陈守令皆不在，独守丞与战谯门中。弗胜，守丞死，乃入据陈。数日，号令召三老﹑豪杰与皆来会计事。三老﹑豪杰皆曰：“将军身被坚执锐，伐无道，诛暴秦，复立楚国之社稷jì，功宜为王。”陈涉乃立为王，号为张楚。当此时，诸郡县苦秦吏者，皆刑其长吏，杀之以应陈涉。乃以吴叔为假王，监诸将以西击荥阳。令陈人武臣、张耳、陈馀徇赵地，令汝阴人邓宗徇九江郡。当此时，楚兵数千人为聚者，不可胜数。\n葛婴至东城，立襄强为楚王。婴后闻陈王已立，因杀襄强，还报。至陈，陈王诛杀葛婴。陈王令魏人周市北徇魏地。吴广围荥阳。李由为三川守，守荥阳，吴叔弗能下。陈王征国之豪杰与计，以上蔡人房君蔡赐为上柱国。\n周文，陈之贤人也，尝为项燕军视日，事春申君，自言习兵，陈王与之将军印，西击秦。行收兵至关，车千乘，卒数十万，至戏，军焉。秦令少府章邯免郦山徒﹑人奴产子生，悉发以击楚大军，尽败之。周文败，走出关，止次曹阳二三月。章邯追败之，复走次渑池十余日。章邯击，大破之。周文自刭，军遂不战。\n武臣到邯郸，自立为赵王，陈馀为大将军，张耳、召骚为左右丞相。陈王怒，捕系武臣等家室，欲诛之。柱国曰：“秦未亡而诛赵王将相家属，此生一秦也。不如因而立之。”陈王乃遣使者贺赵，而徙系武臣等家属宫中，而封耳子张敖为成都君，趣赵兵，亟入关。赵王将相相与谋曰：“王王赵，非楚意也。楚已诛秦，必加兵於赵。计莫如毋西兵，使使北徇燕地以自广也。赵南据大河，北有燕、代，楚虽胜秦，不敢制赵。若楚不胜秦，必重赵。赵乘秦之弊，可以得志于天下。”赵王以为然，因不西兵，而遣故上谷卒史韩广将兵北徇燕地。\n燕故贵人豪杰谓韩广曰：“楚已立王，赵又已立王。燕虽小，亦万乘之国也，原将军立为燕王。”韩广曰：“广母在赵，不可。”燕人曰：“赵方西忧秦，南忧楚，其力不能禁我。且以楚之彊，不敢害赵王将相之家，赵独安敢害将军之家！”韩广以为然，乃自立为燕王。居数月，赵奉燕王母及家属归之燕。\n当此之时，诸将之徇地者，不可胜数。周市北徇地至狄，狄人田儋杀狄令，自立为齐王，以齐反击周市。市军散，还至魏地，欲立魏后故宁陵君咎为魏王。时咎在陈王所，不得之魏。魏地已定，欲相与立周市为魏王，周市不肯。使者五反，陈王乃立宁陵君咎为魏王，遣之国。周市卒为相。\n将军田臧等相与谋曰：“周章军已破矣，秦兵旦暮至，我围荥阳城弗能下，秦军至，必大败。不如少遗兵，足以守荥阳，悉精兵迎秦军。今假王骄，不知兵权，不可与计，非诛之，事恐败。”因相与矫王令以诛吴叔，献其首于陈王。陈王使使赐田臧楚令尹印，使为上将。田臧乃使诸将李归等守荥阳城，自以精兵西迎秦军于敖仓。与战，田臧死，军破。章邯进兵击李归等荥阳下，破之，李归等死。\n阳城人邓说将兵居郯，章邯别将击破之，邓说军散走陈。铚人伍徐将兵居许，章邯击破之，伍徐军皆散走陈。陈王诛邓说。\n陈王初立时，陵人秦嘉﹑铚人董譄﹑符离人朱鸡石﹑取虑人郑布﹑徐人丁疾等皆特起，将兵围东海守庆于郯。陈王闻，乃使武平君畔为将军，监郯下军。秦嘉不受命，嘉自立为大司马，恶属武平君。告军吏曰：“武平君年少，不知兵事，勿听！”因矫以王命杀武平君畔。\n章邯已破伍徐，击陈，柱国房君死。章邯又进兵击陈西张贺军。陈王出监战，军破，张贺死。\n腊月，陈王之汝阴，还至下城父，其御庄贾杀以降秦。陈胜葬砀，谥曰隐王。\n陈王故涓人将军吕臣为仓头军，起新阳，攻陈下之，杀庄贾，复以陈为楚。\n初，陈王至陈，令铚人宋留将兵定南阳，入武关。留已徇南阳，闻陈王死，南阳复为秦。宋留不能入武关，乃东至新蔡，遇秦军，宋留以军降秦。秦传留至咸阳，车裂留以徇。\n秦嘉等闻陈王军破出走，乃立景驹为楚王，引兵之方与，欲击秦军定陶下。使公孙庆使齐王，欲与并力俱进。齐王曰：“闻陈王战败，不知其死生，楚安得不请而立王！”公孙庆曰：“齐不请楚而立王，楚何故请齐而立王！且楚首事，当令于天下。”田儋诛杀公孙庆。\n秦左右校复攻陈，下之。吕将军走，收兵复聚。鄱盗当阳君黥布之兵相收，复击秦左右校，破之青波，复以陈为楚。会项梁立怀王孙心为楚王。\n陈胜王凡六月。已为王，王陈。其故人尝与佣耕者闻之，之陈，扣宫门曰：“吾欲见涉。”宫门令欲缚之。自辩数，乃置，不肯为通。陈王出，遮道而呼涉。陈王闻之，乃召见，载与俱归。入宫，见殿屋帷帐，客曰：“夥颐！涉之为王沉沉者！”楚人谓多为伙，故天下传之，夥涉为王，由陈涉始。客出入愈益发舒，言陈王故情。或说陈王曰：“客愚无知，颛妄言，轻威。”陈王斩之。诸陈王故人皆自引去，由是无亲陈王者。陈王以朱房为中正，胡武为司过，主司群臣。诸将徇地，至，令之不是者，系而罪之，以苛察为忠。其所不善者，弗下吏，辄自治之。陈王信用之。诸将以其故不亲附，此其所以败也。\n陈胜虽已死，其所置遣侯王将相竟亡秦，由涉首事也。高祖时为陈涉置守頉三十家砀，至今血食。\n褚先生曰：地形险阻，所以为固也；兵革刑法，所以为治也。犹未足恃也。夫先王以仁义为本，而以固塞文法为枝叶，岂不然哉！吾闻贾生之称曰：\n“秦孝公据肴函之固，拥雍州之地，君臣固守，以窥周室，有席卷天下、包举宇内、囊括四海之意，并吞八荒之心。当是时也，商君佐之，内立法度，务耕织，修守战之具；外连衡而斗诸侯。于是秦人拱手而取西河之外。\n“孝公既没，惠文、武、昭襄蒙故业因遗策，南取汉中，西举巴蜀，东割膏腴之地，收要害之郡。诸侯恐惧，会盟而谋弱秦，不爱珍器、重宝、肥饶之地，以致天下之士，合从缔交，相与为一。当此之时，齐有孟尝，赵有平原，楚有春申，魏有信陵。此四君者，皆明智而忠信，宽厚而爱人，尊贤而重士，约从离横，兼韩、魏、燕、赵、宋、卫、中山之众。于是六国之士，有宁越、徐尚、苏秦、杜赫之属为之谋，齐明、周最、陈轸、召滑、楼缓、翟景、苏厉、乐毅之徒通其意，吴起、孙膑、带佗、倪良、王廖、田忌、廉颇、赵奢之伦制其兵。尝以十倍之地，百万之众，叩关而攻秦。秦人开关而延敌，九国之师逡巡遁逃而不敢进。秦无亡矢遗镞之费，而天下诸侯已困矣。于是从散约解，争割地以赂秦。秦有余力而制其弊，追亡逐北，伏尸百万，流血飘橹。因利乘便，宰割天下，分裂河山。强国请服，弱国入朝。\n“施及孝文王、庄襄王，享国之日浅，国家无事。\n“及至始皇，奋六世之余烈，振长策而御宇内，吞二周而亡诸侯，履至尊而制六合，执敲朴以鞭笞天下，威振四海。南取百越之地，以为桂林、象郡。百越之君，俯首系颈，委命下吏。乃使蒙恬北筑长城而守藩篱，却匈奴七百余里。胡人不敢南下而牧马，士不敢弯弓而报怨。于是废先王之道，燔百家之言，以愚黔首；隳名城，杀豪俊，收天下之兵聚之咸阳，销锋鍉，铸以为金人十二，以弱天下之民。然后践华为城，因河为池，据亿丈之城、临不测之溪以为固。良将劲驽，守要害之处；信臣精卒，陈利兵而谁何。天下已定，始皇之心，自以为关中之固，金城千里，子孙帝王万世之业也。\n“始皇既没，余威震于殊俗。 然陈涉瓮牖绳枢之子，氓隶之人，而迁徙之徒也；材能不及中人，非有仲尼、墨翟之贤，陶朱、猗顿之富。蹑足行伍之间，倔起阡陌之中，率罢散之卒，将数百之众，转而攻秦，斩木为兵，揭竿为旗，天下云集而响应，赢粮而景从。山东豪俊遂并起而亡秦族矣。\n“且夫天下非小弱也，雍州之地，肴函之固，自若也；陈涉之位，非尊于齐、楚、燕、赵、韩、魏、宋、卫、中山之君也；锄耰棘矜，不铦于钩戟长铩也；适戍之众，非抗于九国之师也；深谋远虑，行军用兵之道，非及向时之士也。然而成败异变，功业相反。试使山东之国与陈涉度长絜大，比权量力，则不可同年而语矣。然秦以区区之地，致万乘之势，序八州而朝同列，百有余年矣。然后以六合为家，肴函为宫。一夫作难而七庙隳，身死人手，为天下笑者，何也？仁义不施而攻守之势异也。”\n【索隐述赞】天下匈匈，海内乏主，掎鹿争捷，瞻乌爰处。陈胜首事，厥号张楚。鬼怪是凭，鸿鹄自许。葛婴东下，周文西拒。始亲朱房，又任胡武。伙颐见杀，腹心不与。庄贾何人，反噬城父！"
  },
  {
    "title": "从军行",
    "author": {
      "name": "杨炯",
      "dynasty": "唐"
    },
    "type": "poetry",
    "content": "烽火照西京，心中自不平。\n牙璋辞凤阙，铁骑绕龙城。\n雪暗凋旗画，风多杂鼓声。\n宁为百夫长，胜作一书生。"
  },
  {
    "title": "浣溪沙·簌簌衣巾落枣花",
    "author": {
      "name": "苏轼",
      "dynasty": "宋"
    },
    "type": "ancient",
    "content": "徐门石潭谢雨，道上作五首。潭在城东二十里，常与泗水增减清浊相应。\n簌簌衣巾落枣花，村南村北响缲车，牛衣古柳卖黄瓜。\n酒困路长惟欲睡，日高人渴漫思茶。敲门试问野人家。"
  },
  {
    "title": "白马篇",
    "author": {
      "name": "曹植",
      "dynasty": "魏"
    },
    "type": "poetry",
    "content": "白马饰金羁，连翩西北驰。\n借问谁家子，幽并游侠儿。\n少小去乡邑，扬声沙漠垂。\n宿昔秉良弓，楛矢何参差。\n控弦破左的，右发摧月支。\n仰手接飞猱，俯身散马蹄。\n狡捷过猴猿，勇剽若豹螭。\n边城多警急，虏骑数迁移。\n羽檄从北来，厉马登高堤。\n长驱蹈匈奴，左顾凌鲜卑。\n弃身锋刃端，性命安可怀？\n父母且不顾，何言子与妻！\n名编壮士籍，不得中顾私。\n捐躯赴国难，视死忽如归！"
  },
  {
    "title": "水龙吟·登建康赏心亭",
    "author": {
      "name": "辛弃疾",
      "dynasty": "宋"
    },
    "type": "ancient",
    "content": "楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，栏杆拍遍，无人会，登临意。\n休说鲈鱼堪脍，尽西风，季鹰归未？求田问舍，怕应羞见，刘郎才气。可惜流年，忧愁风雨，树犹如此！倩何人唤取，红巾翠袖，揾英雄泪！"
  },
  {
    "title": "无题·昨夜星辰昨夜风",
    "author": {
      "name": "李商隐",
      "dynasty": "唐"
    },
    "type": "poetry",
    "content": "昨夜星辰昨夜风，画楼西畔桂堂东。\n身无彩凤双飞翼，心有灵犀一点通。\n隔座送钩春酒暖，分曹射覆蜡灯红。\n嗟余听鼓应官去，走马兰台类转蓬。"
  },
  {
    "title": "除夜作",
    "author": {
      "name": "高适",
      "dynasty": "唐"
    },
    "type": "poetry",
    "content": "旅馆寒灯独不眠，客心何事转凄然。\n故乡今夜思千里，霜鬓明朝又一年。"
  },
  {
    "title": "朝天子·咏喇叭",
    "author": {
      "name": "王磐",
      "dynasty": "明"
    },
    "type": "ancient",
    "content": "喇叭，唢呐，曲儿小腔儿大。官船来往乱如麻，全仗你抬声价。\n军听了军愁，民听了民怕。哪里去辨甚么真共假？\n眼见的吹翻了这家，吹伤了那家，只吹的水尽鹅飞罢！"
  },
  {
    "title": "劝学",
    "author": {
      "name": "荀子",
      "dynasty": "先秦"
    },
    "type": "ancient",
    "content": "君子曰：学不可以已。\n青，取之于蓝，而青于蓝；冰，水为之，而寒于水。木直中绳，輮以为轮，其曲中规。虽有槁暴，不复挺者，輮使之然也。故木受绳则直，金就砺则利，君子博学而日参省乎己，则知明而行无过矣。\n故不登高山，不知天之高也；不临深溪，不知地之厚也；不闻先王之遗言，不知学问之大也。干、越、夷、貉之子，生而同声，长而异俗，教使之然也。诗曰：“嗟尔君子，无恒安息。靖共尔位，好是正直。神之听之，介尔景福。”神莫大于化道，福莫长于无祸。\n吾尝终日而思矣，不如须臾之所学也；吾尝跂而望矣，不如登高之博见也。登高而招，臂非加长也，而见者远；顺风而呼，声非加疾也，而闻者彰。假舆马者，非利足也，而致千里；假舟楫者，非能水也，而绝江河。君子生非异也，善假于物也。(君子'生' 通：'性'\n南方有鸟焉，名曰蒙鸠，以羽为巢，而编之以发，系之苇苕，风至苕折，卵破子死。巢非不完也，所系者然也。西方有木焉，名曰射干，茎长四寸，生于高山之上，而临百仞之渊，木茎非能长也，所立者然也。蓬生麻中，不扶而直；白沙在涅，与之俱黑。兰槐之根是为芷，其渐之滫，君子不近，庶人不服。其质非不美也，所渐者然也。故君子居必择乡，游必就士，所以防邪辟而近中正也。\n物类之起，必有所始。荣辱之来，必象其德。肉腐出虫，鱼枯生蠹。怠慢忘身，祸灾乃作。强自取柱，柔自取束。邪秽在身，怨之所构。施薪若一，火就燥也，平地若一，水就湿也。草木畴生，禽兽群焉，物各从其类也。是故质的张，而弓矢至焉；林木茂，而斧斤至焉；树成荫，而众鸟息焉。醯酸，而蚋聚焉。故言有招祸也，行有招辱也，君子慎其所立乎！\n积土成山，风雨兴焉；积水成渊，蛟龙生焉；积善成德，而神明自得，圣心备焉。故不积跬步，无以至千里；不积小流，无以成江海。骐骥一跃，不能十步；驽马十驾，功在不舍。锲而舍之，朽木不折；锲而不舍，金石可镂。蚓无爪牙之利，筋骨之强，上食埃土，下饮黄泉，用心一也。蟹六跪而二螯，非蛇鳝之穴无可寄托者，用心躁也。\n是故无冥冥之志者，无昭昭之明；无惛惛之事者，无赫赫之功。行衢道者不至，事两君者不容。目不能两视而明，耳不能两听而聪。螣蛇无足而飞，鼫鼠五技而穷。诗曰：“尸鸠在桑，其子七兮。淑人君子，其仪一兮。其仪一兮，心如结兮！”故君子结于一也。\n昔者瓠巴鼓瑟，而流鱼出听；伯牙鼓琴，而六马仰秣。故声无小而不闻，行无隐而不形 。玉在山而草木润，渊生珠而崖不枯。为善不积邪？安有不闻者乎？\n学恶乎始？恶乎终？曰：其数则始乎诵经，终乎读礼；其义则始乎为士，终乎为圣人， 真积力久则入，学至乎没而后止也。故学数有终，若其义则不可须臾舍也。为之，人也；舍 之，禽兽也。故书者，政事之纪也；诗者，中声之所止也；礼者，法之大分，类之纲纪也。 故学至乎礼而止矣。夫是之谓道德之极。礼之敬文也，乐之中和也，诗书之博也，春秋之微 也，在天地之间者毕矣。 君子之学也，入乎耳，着乎心，布乎四体，形乎动静。端而言，蝡而动，一可以为法则。小人之学也，入乎耳，出乎口；口耳之间，则四寸耳，曷足以美七尺之躯哉！古之学者为己，今之学者为人。君子之学也，以美其身；小人之学也，以为禽犊。故不问而告谓之傲，问一而告二谓之囋。傲、非也，囋、非也；君子如向矣。\n学莫便乎近其人。礼乐法而不说，诗书故而不切，春秋约而不速。方其人之习君子之说，则尊以遍矣，周于世矣。故曰：学莫便乎近其人。\n学之经莫速乎好其人，隆礼次之。上不能好其人，下不能隆礼，安特将学杂识志，顺诗书而已耳。则末世穷年，不免为陋儒而已。将原先王，本仁义，则礼正其经纬蹊径也。若挈裘领，诎五指而顿之，顺者不可胜数也。不道礼宪，以诗书为之，譬之犹以指测河也，以戈舂黍也，以锥餐壶也，不可以得之矣。故隆礼，虽未明，法士也；不隆礼，虽察辩，散儒也。\n问楛者，勿告也；告楛者，勿问也；说楛者，勿听也。有争气者，勿与辩也。故必由其道至，然后接之；非其道则避之。故礼恭，而后可与言道之方；辞顺，而后可与言道之理；色从而后可与言道之致。故未可与言而言，谓之傲；可与言而不言，谓之隐；不观气色而言，谓瞽。故君子不傲、不隐、不瞽，谨顺其身。诗曰：“匪交匪舒，天子所予。”此之谓也。\n百发失一，不足谓善射；千里蹞步不至，不足谓善御；伦类不通，仁义不一，不足谓善学。学也者，固学一之也。一出焉，一入焉，涂巷之人也；其善者少，不善者多，桀纣盗跖也；全之尽之，然后学者也。\n君子知夫不全不粹之不足以为美也，故诵数以贯之，思索以通之，为其人以处之，除其害者以持养之。使目非是无欲见也，使耳非是无欲闻也，使口非是无欲言也，使心非是无欲虑也。及至其致好之也，目好之五色，耳好之五声，口好之五味，心利之有天下。是故权利不能倾也，群众不能移也，天下不能荡也。生乎由是，死乎由是，夫是之谓德操。德操然后能定，能定然后能应。能定能应，夫是之谓成人。天见其明，地见其光，君子贵其全也。"
  },
  {
    "title": "虞美人·听雨",
    "author": {
      "name": "蒋捷",
      "dynasty": "宋"
    },
    "type": "ancient",
    "content": "少年听雨歌楼上。红烛昏罗帐。壮年听雨客舟中。江阔云低、断雁叫西风。\n而今听雨僧庐下。鬓已星星也。悲欢离合总无情。一任阶前、点滴到天明。"
  },
  {
    "title": "长相思·一重山",
    "author": {
      "name": "李煜",
      "dynasty": "五代"
    },
    "type": "poetry",
    "content": "一重山，两重山。山远天高烟水寒，相思枫叶丹。\n菊花开，菊花残。塞雁高飞人未还，一帘风月闲。"
  },
  {
    "title": "别董大二首",
    "author": {
      "name": "高适",
      "dynasty": "唐"
    },
    "type": "poetry",
    "content": "千里黄云白日曛，北风吹雁雪纷纷。\n莫愁前路无知己，天下谁人不识君。\n六翮飘飖私自怜，一离京洛十余年。\n丈夫贫贱应未足，今日相逢无酒钱。"
  },
  {
    "title": "清明",
    "author": {
      "name": "黄庭坚",
      "dynasty": "宋"
    },
    "type": "poetry",
    "content": "佳节清明桃李笑，野田荒冢只生愁。\n雷惊天地龙蛇蛰，雨足郊原草木柔。\n人乞祭余骄妾妇，士甘焚死不公侯。\n贤愚千载知谁是，满眼蓬蒿共一丘。"
  },
  {
    "title": "蝶恋花·槛菊愁烟兰泣露",
    "author": {
      "name": "晏殊",
      "dynasty": "宋"
    },
    "type": "ancient",
    "content": "槛菊愁烟兰泣露，罗幕轻寒，燕子双飞去。明月不谙离恨苦，斜光到晓穿朱户。\n昨夜西风凋碧树，独上高楼，望尽天涯路。欲寄彩笺兼尺素，山长水阔知何处？"
  },
  {
    "title": "满江红·小住京华",
    "author": {
      "name": "秋瑾",
      "dynasty": "清"
    },
    "type": "ancient",
    "content": "小住京华，早又是，中秋佳节。为篱下，黄花开遍，秋容如拭。四面歌残终破楚，八年风味徒思浙。苦将侬，强派作蛾眉，殊未屑！\n身不得，男儿列。心却比，男儿烈！算平生肝胆，因人常热。俗子胸襟谁识我？英雄末路当磨折。莽红尘，何处觅知音？青衫湿！"
  },
  {
    "title": "击壤歌",
    "author": {
      "name": "佚名",
      "dynasty": "先秦"
    },
    "type": "ancient",
    "content": "日出而作，日入而息。\n凿井而饮，耕田而食。\n帝力于我何有哉！"
  },
  {
    "title": "望江南·梳洗罢",
    "author": {
      "name": "温庭筠",
      "dynasty": "唐"
    },
    "type": "poetry",
    "content": "梳洗罢，独倚望江楼。过尽千帆皆不是，斜晖脉脉水悠悠。肠断白蘋洲。"
  },
  {
    "title": "乐游原",
    "author": {
      "name": "李商隐",
      "dynasty": "唐"
    },
    "type": "poetry",
    "content": "向晚意不适，驱车登古原。\n夕阳无限好，只是近黄昏。"
  },
  {
    "title": "越人歌",
    "author": {
      "name": "佚名",
      "dynasty": "先秦"
    },
    "type": "ancient",
    "content": "今夕何夕兮，搴舟中流。\n今日何日兮，得与王子同舟。\n蒙羞被好兮，不訾诟耻。\n心几烦而不绝兮，得知王子。\n山有木兮木有枝，心悦君兮君不知。"
  },
  {
    "title": "破阵子·春景",
    "author": {
      "name": "晏殊",
      "dynasty": "宋"
    },
    "type": "poetry",
    "content": "燕子来时新社，梨花落后清明。池上碧苔三四点，叶底黄鹂一两声。日长飞絮轻。\n巧笑东邻女伴，采桑径里逢迎。疑怪昨宵春梦好，元是今朝斗草赢。笑从双脸生。"
  },
  {
    "title": "舟过安仁",
    "author": {
      "name": "杨万里",
      "dynasty": "宋"
    },
    "type": "poetry",
    "content": "一叶渔船两小童，收篙停棹坐船中。\n怪生无雨都张伞，不是遮头是使风。"
  },
  {
    "title": "杂诗三首·其二",
    "author": {
      "name": "王维",
      "dynasty": "唐"
    },
    "type": "poetry",
    "content": "君自故乡来，应知故乡事。\n来日绮窗前，寒梅著花未？"
  },
  {
    "title": "雪",
    "author": {
      "name": "罗隐",
      "dynasty": "唐"
    },
    "type": "poetry",
    "content": "尽道丰年瑞，丰年事若何。\n长安有贫者，为瑞不宜多。"
  },
  {
    "title": "寻陆鸿渐不遇",
    "author": {
      "name": "皎然",
      "dynasty": "唐"
    },
    "type": "poetry",
    "content": "移家虽带郭，野径入桑麻。\n近种篱边菊，秋来未著花。\n扣门无犬吠，欲去问西家。\n报道山中去，归时每日斜。"
  },
  {
    "title": "阳关曲·中秋月",
    "author": {
      "name": "苏轼",
      "dynasty": "宋"
    },
    "type": "poetry",
    "foreword": "中秋作本名小秦王，入腔即阳关曲",
    "content": "暮云收尽溢清寒，银汉无声转玉盘。\n此生此夜不长好，明月明年何处看。"
  },
  {
    "title": "蜂",
    "author": {
      "name": "罗隐",
      "dynasty": "唐"
    },
    "type": "poetry",
    "content": "不论平地与山尖，无限风光尽被占。\n采得百花成蜜后，为谁辛苦为谁甜？"
  },
  {
    "title": "清平乐·年年雪里",
    "author": {
      "name": "李清照",
      "dynasty": "宋"
    },
    "type": "ancient",
    "content": "年年雪里，常插梅花醉。挼尽梅花无好意，赢得满衣清泪。\n今年海角天涯，萧萧两鬓生华。看取晚来风势，故应难看梅花。"
  },
  {
    "title": "孔雀东南飞",
    "author": {
      "name": "佚名",
      "dynasty": "汉"
    },
    "type": "ancient",
    "foreword": "汉末建安中，庐江府小吏焦仲卿妻刘氏，为仲卿母所遣，自誓不嫁。其家逼之，乃投水而死。仲卿闻之，亦自缢于庭树。时人伤之，为诗云尔。",
    "content": "孔雀东南飞，五里一徘徊。\n“十三能织素，十四学裁衣。十五弹箜篌，十六诵诗书。十七为君妇，心中常苦悲。君既为府吏，守节情不移。贱妾留空房，相见常日稀。鸡鸣入机织，夜夜不得息。三日断五匹，大人故嫌迟。非为织作迟，君家妇难为！妾不堪驱使，徒留无所施。便可白公姥，及时相遣归。”\n府吏得闻之，堂上启阿母：“儿已薄禄相，幸复得此妇。结发同枕席，黄泉共为友。共事二三年，始尔未为久。女行无偏斜，何意致不厚。”\n阿母谓府吏：“何乃太区区！此妇无礼节，举动自专由。吾意久怀忿，汝岂得自由！东家有贤女，自名秦罗敷。可怜体无比，阿母为汝求。便可速遣之，遣去慎莫留！”\n府吏长跪告：“伏惟启阿母。今若遣此妇，终老不复取！”\n阿母得闻之，槌床便大怒：“小子无所畏，何敢助妇语！吾已失恩义，会不相从许！”\n府吏默无声，再拜还入户。举言谓新妇，哽咽不能语：“我自不驱卿，逼迫有阿母。卿但暂还家，吾今且报府。不久当归还，还必相迎取。以此下心意，慎勿违吾语。”\n新妇谓府吏：“勿复重纷纭。往昔初阳岁，谢家来贵门。奉事循公姥，进止敢自专？昼夜勤作息，伶俜萦苦辛。谓言无罪过，供养卒大恩；仍更被驱遣，何言复来还！妾有绣腰襦，葳蕤自生光；红罗复斗帐，四角垂香囊；箱帘六七十，绿碧青丝绳，物物各自异，种种在其中。人贱物亦鄙，不足迎后人，留待作遗施，于今无会因。时时为安慰，久久莫相忘！”\n鸡鸣外欲曙，新妇起严妆。著我绣夹裙，事事四五通。足下蹑丝履，头上玳瑁光。腰若流纨素，耳著明月珰。指如削葱根，口如含朱丹。纤纤作细步，精妙世无双。\n上堂拜阿母，阿母怒不止。“昔作女儿时，生小出野里。本自无教训，兼愧贵家子。受母钱帛多，不堪母驱使。今日还家去，念母劳家里。”却与小姑别，泪落连珠子。“新妇初来时，小姑始扶床；今日被驱遣，小姑如我长。勤心养公姥，好自相扶将。初七及下九，嬉戏莫相忘。”出门登车去，涕落百余行。\n府吏马在前，新妇车在后。隐隐何甸甸，俱会大道口。下马入车中，低头共耳语：“誓不相隔卿，且暂还家去。吾今且赴府，不久当还归。誓天不相负！”\n新妇谓府吏：“感君区区怀！君既若见录，不久望君来。君当作磐石，妾当作蒲苇。蒲苇纫如丝，磐石无转移。我有亲父兄，性行暴如雷，恐不任我意，逆以煎我怀。”举手长劳劳，二情同依依 。\n入门上家堂，进退无颜仪。阿母大拊掌，不图子自归：“十三教汝织，十四能裁衣，十五弹箜篌，十六知礼仪，十七遣汝嫁，谓言无誓违。汝今何罪过，不迎而自归？”兰芝惭阿母：“儿实无罪过。”阿母大悲摧。\n还家十余日，县令遣媒来。云有第三郎，窈窕世无双。年始十八九，便言多令才。\n阿母谓阿女：“汝可去应之。”\n阿女含泪答：“兰芝初还时，府吏见丁宁，结誓不别离。今日违情义，恐此事非奇。自可断来信，徐徐更谓之。”\n阿母白媒人：“贫贱有此女，始适还家门。不堪吏人妇，岂合令郎君？幸可广问讯，不得便相许。”\n媒人去数日，寻遣丞请还，说有兰家女，承籍有宦官。云有第五郎，娇逸未有婚。遣丞为媒人，主簿通语言。直说太守家，有此令郎君，既欲结大义，故遣来贵门。\n阿母谢媒人：“女子先有誓，老姥岂敢言！”\n阿兄得闻之，怅然心中烦。举言谓阿妹：“作计何不量！先嫁得府吏，后嫁得郎君。否泰如天地，足以荣汝身。不嫁义郎体，其往欲何云？”\n兰芝仰头答：“理实如兄言。谢家事夫婿，中道还兄门。处分适兄意，那得自任专！虽与府吏要，渠会永无缘。登即相许和，便可作婚姻。”\n媒人下床去。诺诺复尔尔。还部白府君：“下官奉使命，言谈大有缘。”府君得闻之，心中大欢喜。视历复开书，便利此月内，六合正相应。良吉三十日，今已二十七，卿可去成婚。交语速装束，络绎如浮云。青雀白鹄舫，四角龙子幡。婀娜随风转，金车玉作轮。踯躅青骢马，流苏金镂鞍。赍钱三百万，皆用青丝穿。杂彩三百匹，交广市鲑珍。从人四五百，郁郁登郡门。\n阿母谓阿女：“适得府君书，明日来迎汝。何不作衣裳？莫令事不举！”\n阿女默无声，手巾掩口啼，泪落便如泻。移我琉璃榻，出置前窗下。左手持刀尺，右手执绫罗。朝成绣夹裙，晚成单罗衫。晻晻日欲暝，愁思出门啼。\n府吏闻此变，因求假暂归。未至二三里，摧藏马悲哀。新妇识马声，蹑履相逢迎。怅然遥相望，知是故人来。举手拍马鞍，嗟叹使心伤：“自君别我后，人事不可量。果不如先愿，又非君所详。我有亲父母，逼迫兼弟兄。以我应他人，君还何所望！”\n府吏谓新妇：“贺卿得高迁！磐石方且厚，可以卒千年；蒲苇一时纫，便作旦夕间。卿当日胜贵，吾独向黄泉！”\n新妇谓府吏：“何意出此言！同是被逼迫，君尔妾亦然。黄泉下相见，勿违今日言！”执手分道去，各各还家门。生人作死别，恨恨那可论？念与世间辞，千万不复全！\n府吏还家去，上堂拜阿母：“今日大风寒，寒风摧树木，严霜结庭兰。儿今日冥冥，令母在后单。故作不良计，勿复怨鬼神！命如南山石，四体康且直！”\n阿母得闻之，零泪应声落：“汝是大家子，仕宦于台阁。慎勿为妇死，贵贱情何薄！东家有贤女，窈窕艳城郭，阿母为汝求，便复在旦夕。”\n府吏再拜还，长叹空房中，作计乃尔立。转头向户里，渐见愁煎迫。\n其日牛马嘶，新妇入青庐。奄奄黄昏后，寂寂人定初。我命绝今日，魂去尸长留！揽裙脱丝履，举身赴清池。\n府吏闻此事，心知长别离。徘徊庭树下，自挂东南枝。\n两家求合葬，合葬华山傍。东西植松柏，左右种梧桐。枝枝相覆盖，叶叶相交通。中有双飞鸟，自名为鸳鸯。仰头相向鸣，夜夜达五更。行人驻足听，寡妇起彷徨。多谢后世人，戒之慎勿忘。"
  },
  {
    "title": "八阵图",
    "author": {
      "name": "杜甫",
      "dynasty": "唐"
    },
    "type": "poetry",
    "content": "功盖三分国，名成八阵图。\n江流石不转，遗恨失吞吴。"
  },
  {
    "title": "长相思·其一",
    "author": {
      "name": "李白",
      "dynasty": "唐"
    },
    "type": "ancient",
    "content": "长相思，在长安。\n络纬秋啼金井阑，微霜凄凄簟色寒。\n孤灯不明思欲绝，卷帷望月空长叹。\n美人如花隔云端！\n上有青冥之长天，下有渌水之波澜。\n天长路远魂飞苦，梦魂不到关山难。\n长相思，摧心肝！"
  },
  {
    "title": "望海潮·东南形胜",
    "author": {
      "name": "柳永",
      "dynasty": "宋"
    },
    "type": "poetry",
    "content": "东南形胜，三吴都会，钱塘自古繁华，烟柳画桥，风帘翠幕，参差十万人家。云树绕堤沙，怒涛卷霜雪，天堑无涯。市列珠玑，户盈罗绮，竞豪奢。\n重湖叠巘清嘉。有三秋桂子，十里荷花。羌管弄晴，菱歌泛夜，嬉嬉钓叟莲娃。千骑拥高牙。乘醉听箫鼓，吟赏烟霞。异日图将好景，归去凤池夸。"
  },
  {
    "title": "氓",
    "author": {
      "name": "佚名",
      "dynasty": "先秦"
    },
    "type": "poetry",
    "content": "氓之蚩蚩，抱布贸丝。匪来贸丝，来即我谋。送子涉淇，至于顿丘。匪我愆期，子无良媒。将子无怒，秋以为期。\n乘彼垝垣，以望复关。不见复关，泣涕涟涟。既见复关，载笑载言。尔卜尔筮，体无咎言。以尔车来，以我贿迁。\n桑之未落，其叶沃若。于嗟鸠兮！无食桑葚。于嗟女兮！无与士耽。士之耽兮，犹可说也。女之耽兮，不可说也。\n桑之落矣，其黄而陨。自我徂尔，三岁食贫。淇水汤汤，渐车帷裳。女也不爽，士贰其行。士也罔极，二三其德。\n三岁为妇，靡室劳矣。夙兴夜寐，靡有朝矣。言既遂矣，至于暴矣。兄弟不知，咥其笑矣。静言思之，躬自悼矣。\n及尔偕老，老使我怨。淇则有岸，隰则有泮。总角之宴，言笑晏晏，信誓旦旦，不思其反。反是不思，亦已焉哉！"
  },
  {
    "title": "捕蛇者说",
    "author": {
      "name": "柳宗元",
      "dynasty": "唐"
    },
    "type": "ancient",
    "content": "永州之野产异蛇：黑质而白章，触草木尽死；以啮人，无御之者。然得而腊之以为饵，可以已大风、挛踠、瘘疠，去死肌，杀三虫。其始太医以王命聚之，岁赋其二。募有能捕之者，当其租入。永之人争奔走焉。\n有蒋氏者，专其利三世矣。问之，则曰：“吾祖死于是，吾父死于是，今吾嗣为之十二年，几死者数矣。”言之貌若甚戚者。余悲之，且曰：“若毒之乎？余将告于莅事者，更若役，复若赋，则何如？”蒋氏大戚，汪然出涕，曰：“君将哀而生之乎？则吾斯役之不幸，未若复吾赋不幸之甚也。向吾不为斯役，则久已病矣。自吾氏三世居是乡，积于今六十岁矣。而乡邻之生日蹙，殚其地之出，竭其庐之入。号呼而转徙，饥渴而顿踣。触风雨，犯寒暑，呼嘘毒疠，往往而死者，相藉也。曩与吾祖居者，今其室十无一焉。与吾父居者，今其室十无二三焉。与吾居十二年者，今其室十无四五焉。非死则徙尔，而吾以捕蛇独存。悍吏之来吾乡，叫嚣乎东西，隳突乎南北；哗然而骇者，虽鸡狗不得宁焉。吾恂恂而起，视其缶，而吾蛇尚存，则弛然而卧。谨食之，时而献焉。退而甘食其土之有，以尽吾齿。盖一岁之犯死者二焉，其余则熙熙而乐，岂若吾乡邻之旦旦有是哉。今虽死乎此，比吾乡邻之死则已后矣，又安敢毒耶？”\n余闻而愈悲，孔子曰：“苛政猛于虎也！”吾尝疑乎是，今以蒋氏观之，犹信。呜呼！孰知赋敛之毒有甚是蛇者乎！故为之说，以俟夫观人风者得焉。"
  },
  {
    "title": "望月有感",
    "author": {
      "name": "白居易",
      "dynasty": "唐"
    },
    "type": "ancient",
    "content": "自河南经乱，关内阻饥，兄弟离散，各在一处。因望月有感，聊书所怀，寄上浮梁大兄、於潜七兄、乌江十五兄，兼示符离及下邽弟妹。\n时难年荒世业空，弟兄羁旅各西东。\n田园寥落干戈后，骨肉流离道路中。\n吊影分为千里雁，辞根散作九秋蓬。\n共看明月应垂泪，一夜乡心五处同。"
  },
  {
    "title": "梦游天姥吟留别",
    "author": {
      "name": "李白",
      "dynasty": "唐"
    },
    "type": "poetry",
    "content": "海客谈瀛洲，烟涛微茫信难求；\n越人语天姥，云霞明灭或可睹。\n天姥连天向天横，势拔五岳掩赤城。\n天台一万八千丈，对此欲倒东南倾。\n我欲因之梦吴越，一夜飞度镜湖月。\n湖月照我影，送我至剡溪。\n谢公宿处今尚在，渌水荡漾清猿啼。\n脚著谢公屐，身登青云梯。\n半壁见海日，空中闻天鸡。\n千岩万转路不定，迷花倚石忽已暝。\n熊咆龙吟殷岩泉，栗深林兮惊层巅。\n云青青兮欲雨，水澹澹兮生烟。\n列缺霹雳，丘峦崩摧。\n洞天石扉，訇然中开。\n青冥浩荡不见底，日月照耀金银台。\n霓为衣兮风为马，云之君兮纷纷而来下。\n虎鼓瑟兮鸾回车，仙之人兮列如麻。\n忽魂悸以魄动，恍惊起而长嗟。\n惟觉时之枕席，失向来之烟霞。\n世间行乐亦如此，古来万事东流水。\n别君去兮何时还？且放白鹿青崖间，须行即骑访名山。\n安能摧眉折腰事权贵，使我不得开心颜!"
  },
  {
    "title": "端午日",
    "author": {
      "name": "殷尧藩",
      "dynasty": "唐"
    },
    "type": "poetry",
    "content": "少年佳节倍多情，老去谁知感慨生；\n不效艾符趋习俗，但祈蒲酒话升平。\n鬓丝日日添白头，榴锦年年照眼明；\n千载贤愚同瞬息，几人湮没几垂名。"
  },
  {
    "title": "送东阳马生序",
    "author": {
      "name": "宋濂",
      "dynasty": "明"
    },
    "type": "ancient",
    "content": "余幼时即嗜学。家贫，无从致书以观，每假借于藏书之家，手自笔录，计日以还。天大寒，砚冰坚，手指不可屈伸，弗之怠。录毕，走送之，不敢稍逾约。以是人多以书假余，余因得遍观群书。既加冠，益慕圣贤之道 ，又患无硕师、名人与游，尝趋百里外，从乡之先达执经叩问。先达德隆望尊，门人弟子填其室，未尝稍降辞色。余立侍左右，援疑质理，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。故余虽愚，卒获有所闻。\n当余之从师也，负箧曳屣，行深山巨谷中，穷冬烈风，大雪深数尺，足肤皲裂而不知。至舍，四支僵劲不能动，媵人持汤沃灌，以衾拥覆，久而乃和。寓逆旅，主人日再食，无鲜肥滋味之享。同舍生皆被绮绣，戴朱缨宝饰之帽，腰白玉之环，左佩刀，右备容臭，烨然若神人；余则缊袍敝衣处其间，略无慕艳意。以中有足乐者，不知口体之奉不若人也。盖余之勤且艰若此。\n今虽耄老，未有所成，犹幸预君子之列，而承天子之宠光，缀公卿之后，日侍坐备顾问，四海亦谬称其氏名，况才之过于余者乎？\n今诸生学于太学，县官日有廪稍之供，父母岁有裘葛之遗，无冻馁之患矣；坐大厦之下而诵诗书，无奔走之劳矣；有司业、博士为之师，未有问而不告，求而不得者也；凡所宜有之书，皆集于此，不必若余之手录，假诸人而后见也。其业有不精，德有不成者，非天质之卑，则心不若余之专耳，岂他人之过哉！\n东阳马生君则，在太学已二年，流辈甚称其贤。余朝京师，生以乡人子谒余，撰长书以为贽，辞甚畅达，与之论辩，言和而色夷。自谓少时用心于学甚劳，是可谓善学者矣！其将归见其亲也，余故道为学之难以告之。谓余勉乡人以学者，余之志也；诋我夸际遇之盛而骄乡人者，岂知余者哉！"
  },
  {
    "title": "送李少府贬峡中王少府贬长沙",
    "author": {
      "name": "高适",
      "dynasty": "唐"
    },
    "type": "poetry",
    "content": "嗟君此别意何如，驻马衔杯问谪居。\n巫峡啼猿数行泪，衡阳归雁几封书。\n青枫江上秋帆远，白帝城边古木疏。\n圣代即今多雨露，暂时分手莫踌躇。"
  },
  {
    "title": "竹枝词二首·其一",
    "author": {
      "name": "刘禹锡",
      "dynasty": "唐"
    },
    "type": "poetry",
    "content": "杨柳青青江水平，闻郎江上踏歌声。\n东边日出西边雨，道是无晴却有晴。"
  },
  {
    "title": "李延年歌",
    "author": {
      "name": "李延年",
      "dynasty": "汉"
    },
    "type": "ancient",
    "content": "北方有佳人，绝世而独立。\n一顾倾人城，再顾倾人国。\n宁不知倾城与倾国？佳人难再得。"
  },
  {
    "title": "童趣",
    "author": {
      "name": "沈复",
      "dynasty": "清"
    },
    "type": "ancient",
    "content": "余忆童稚时，能张目对日，明察秋毫，见藐小之物必细察其纹理，故时有物外之趣。\n夏蚊成雷，私拟作群鹤舞于空中，心之所向，则或千或百，果然鹤也；昂首观之，项为之强。又留蚊于素帐中，徐喷以烟，使之冲烟而飞鸣，作青云白鹤观，果如鹤唳云端，为之怡然称快。\n余常于土墙凹凸处，花台小草丛杂处，蹲其身，使与台齐；定神细视，以丛草为林，以虫蚁为兽，以土砾凸者为丘，凹者为壑，神游其中，怡然自得。\n一日，见二虫斗草间，观之，兴正浓，忽有庞然大物，拔山倒树而来，盖一癞蛤蟆，舌一吐而二虫尽为所吞。余年幼，方出神，不觉呀然一惊。神定，捉虾蟆，鞭数十，驱之别院。"
  },
  {
    "title": "赠花卿",
    "author": {
      "name": "杜甫",
      "dynasty": "唐"
    },
    "type": "poetry",
    "content": "锦城丝管日纷纷，半入江风半入云。\n此曲只应天上有，人间能得几回闻。"
  },
  {
    "title": "过松源晨炊漆公店",
    "author": {
      "name": "杨万里",
      "dynasty": "宋"
    },
    "type": "poetry",
    "content": "莫言下岭便无难，赚得行人错喜欢。\n正入万山圈子里，一山放过一山拦。"
  },
  {
    "title": "悯农二首",
    "author": {
      "name": "李绅",
      "dynasty": "唐"
    },
    "type": "poetry",
    "content": "春种一粒粟，秋收万颗子。\n四海无闲田，农夫犹饿死。\n锄禾日当午，汗滴禾下土。\n谁知盘中餐，粒粒皆辛苦？"
  },
  {
    "title": "寡人之于国也",
    "author": {
      "name": "孟子弟子录",
      "dynasty": "先秦"
    },
    "type": "ancient",
    "content": "梁惠王曰：“寡人之于国也，尽心焉耳矣。河内凶，则移其民于河东，移其粟于河内；河东凶亦然。察邻国之政，无如寡人之用心者。邻国之民不加少，寡人之民不加多，何也？\n孟子对曰：“王好战，请以战喻。填然鼓之，兵刃既接，弃甲曳兵而走。或百步而后止，或五十步而后止。以五十步笑百步，则何如？”曰：“不可，直不百步耳，是亦走也。”曰：“王如知此，则无望民之多于邻国也。不违农时，谷不可胜食也；数罟不入洿池，鱼鳖不可胜食也；斧斤以时入山林，材木不可胜用也。谷与鱼鳖不可胜食，材木不可胜用，是使民养生丧死无憾也。养生丧死无憾，王道之始也。五亩之宅，树之以桑，五十者可以衣帛矣。鸡豚狗彘之畜，无失其时，七十者可以食肉矣。百亩之田，勿夺其时，数口之家，可以无饥矣；谨庠序之教，申之以孝悌之义，颁白者不负戴于道路矣。七十者衣帛食肉，黎民不饥不寒，然而不王者，未之有也。狗彘食人食而不知检，涂有饿莩而不知发，人死，则曰：‘非我也，岁也。’是何异于刺人而杀之，曰‘非我也，兵也’?王无罪岁，斯天下之民至焉。”"
  },
  {
    "title": "三衢道中",
    "author": {
      "name": "曾几",
      "dynasty": "宋"
    },
    "type": "poetry",
    "content": "梅子黄时日日晴，小溪泛尽却山行。\n绿阴不减来时路，添得黄鹂四五声。"
  },
  {
    "title": "田家元日",
    "author": {
      "name": "孟浩然",
      "dynasty": "唐"
    },
    "type": "poetry",
    "content": "昨夜斗回北，今朝岁起东。\n我年已强仕，无禄尚忧农。\n桑野就耕父，荷锄随牧童。\n田家占气候，共说此年丰。"
  },
  {
    "title": "劝学诗",
    "author": {
      "name": "朱熹",
      "dynasty": "宋"
    },
    "type": "poetry",
    "content": "少年易老学难成，一寸光阴不可轻。\n未觉池塘春草梦，阶前梧叶已秋声。"
  },
  {
    "title": "卜算子·黄州定慧院寓居作",
    "author": {
      "name": "苏轼",
      "dynasty": "宋"
    },
    "type": "poetry",
    "content": "缺月挂疏桐，漏断人初静。时见幽人独往来，缥缈孤鸿影。\n惊起却回头，有恨无人省。拣尽寒枝不肯栖，寂寞沙洲冷。"
  },
  {
    "title": "凉州词二首",
    "author": {
      "name": "王之涣",
      "dynasty": "唐"
    },
    "type": "poetry",
    "content": "黄河远上白云间，一片孤城万仞山。\n羌笛何须怨杨柳，春风不度玉门关。\n单于北望拂云堆，杀马登坛祭几回。\n汉家天子今神武，不肯和亲归去来。"
  },
  {
    "title": "端午",
    "author": {
      "name": "李隆基",
      "dynasty": "唐"
    },
    "type": "poetry",
    "content": "端午临中夏，时清日复长。\n盐梅已佐鼎，曲糵且传觞。\n事古人留迹，年深缕积长。\n当轩知槿茂，向水觉芦香。\n亿兆同归寿，群公共保昌。\n忠贞如不替，贻厥后昆芳。"
  },
  {
    "title": "后出师表",
    "author": {
      "name": "诸葛亮",
      "dynasty": "蜀"
    },
    "type": "ancient",
    "content": "先帝深虑汉、贼不两立，王业不偏安，故托臣以讨贼也。以先帝之明，量臣之才，固知臣伐贼，才弱敌强也。然不伐贼，王业亦亡。惟坐而待亡，孰与伐之？是故托臣而弗疑也。\n臣受命之日，寝不安席，食不甘味。思惟北征。宜先入南。故五月渡泸，深入不毛，并日而食；臣非不自惜也，顾王业不可得偏安于蜀都，故冒危难，以奉先帝之遗意也，而议者谓为非计。今贼适疲于西，又务于东，兵法乘劳，此进趋之时也。谨陈其事如左：\n高帝明并日月，谋臣渊深，然涉险被创，危然后安。今陛下未及高帝，谋臣不如良、平，而欲以长策取胜，坐定天下，此臣之未解一也。\n刘繇、王朗各据州郡，论安言计，动引圣人，群疑满腹，众难塞胸，今岁不战，明年不征，使孙策坐大，遂并江东，此臣之未解二也。\n曹操智计，殊绝于人，其用兵也，仿佛孙、吴，然困于南阳，险于乌巢，危于祁连，逼于黎阳，几败北山，殆死潼关，然后伪定一时耳。况臣才弱，而欲以不危而定之，此臣之未解三也。\n曹操五攻昌霸不下，四越巢湖不成，任用李服而李服图之，委任夏侯而夏侯败亡，先帝每称操为能，犹有此失，况臣驽下，何能必胜？此臣之未解四也。\n自臣到汉中，中间期年耳，然丧赵云、阳群、马玉、阎芝、丁立、白寿、刘郃、邓铜等及曲长、屯将七十余人，突将、无前、賨叟、青羌、散骑、武骑一千余人。此皆数十年之内所纠合四方之精锐，非一州之所有；若复数年，则损三分之二也，当何以图敌？此臣之未解五也。\n今民穷兵疲，而事不可息；事不可息，则住与行劳费正等。而不及今图之，欲以一州之地，与贼持久，此臣之未解六也。\n夫难平者，事也。昔先帝败军于楚，当此时，曹操拊手，谓天下已定。然后先帝东连吴越，西取巴蜀，举兵北征，夏侯授首，此操之失计，而汉事将成也。然后吴更违盟，关羽毁败，秭归蹉跌，曹丕称帝。凡事如是，难可逆见。臣鞠躬尽瘁，死而后已。至于成败利钝，非臣之明所能逆睹也。"
  },
  {
    "title": "清明即事",
    "author": {
      "name": "孟浩然",
      "dynasty": "唐"
    },
    "type": "poetry",
    "content": "帝里重清明，人心自愁思。\n车声上路合，柳色东城翠。\n花落草齐生，莺飞蝶双戏。\n空堂坐相忆，酌茗聊代醉。"
  },
  {
    "title": "摸鱼儿·雁丘词",
    "author": {
      "name": "元好问",
      "dynasty": "金朝"
    },
    "type": "ancient",
    "content": "乙丑岁赴试并州，道逢捕雁者云：“今旦获一雁，杀之矣。其脱网者悲鸣不能去，竟自投于地而死。”予因买得之，葬之汾水之上，垒石为识，号曰“雁丘”。同行者多为赋诗，予亦有雁丘词。旧所作无宫商，今改定之。\n问世间，情为何物，直教生死相许？\n天南地北双飞客，老翅几回寒暑。\n欢乐趣，离别苦，就中更有痴儿女。\n君应有语：渺万里层云，千山暮雪，只影向谁去？\n横汾路，寂寞当年箫鼓，荒烟依旧平楚。\n招魂楚些何嗟及，山鬼暗啼风雨。\n天也妒，未信与，莺儿燕子俱黄土。\n千秋万古，为留待骚人，狂歌痛饮，来访雁丘处。"
  },
  {
    "title": "采莲曲",
    "author": {
      "name": "王昌龄",
      "dynasty": "唐"
    },
    "type": "poetry",
    "content": "荷叶罗裙一色裁，芙蓉向脸两边开。\n乱入池中看不见，闻歌始觉有人来。"
  },
  {
    "title": "击鼓",
    "author": {
      "name": "佚名",
      "dynasty": "先秦"
    },
    "type": "poetry",
    "content": "击鼓其镗，踊跃用兵。土国城漕，我独南行。\n从孙子仲，平陈与宋。不我以归，忧心有忡。\n爰居爰处？爰丧其马？于以求之？于林之下。\n死生契阔，与子成说。执子之手，与子偕老。\n于嗟阔兮，不我活兮。于嗟洵兮，不我信兮。"
  },
  {
    "title": "旅夜书怀",
    "author": {
      "name": "杜甫",
      "dynasty": "唐"
    },
    "type": "poetry",
    "content": "细草微风岸，危樯独夜舟。\n星垂平野阔，月涌大江流。\n名岂文章著，官应老病休。\n飘飘何所似，天地一沙鸥。"
  },
  {
    "title": "八声甘州·对潇潇暮雨洒江天",
    "author": {
      "name": "柳永",
      "dynasty": "宋"
    },
    "type": "ancient",
    "content": "对潇潇暮雨洒江天，一番洗清秋。渐霜风凄紧，关河冷落，残照当楼。是处红衰翠减，苒苒物华休。唯有长江水，无语东流。\n不忍登高临远，望故乡渺邈，归思难收。叹年来踪迹，何事苦淹留？想佳人妆楼颙望，误几回、天际识归舟。争知我，倚阑杆处，正恁凝愁！"
  },
  {
    "title": "望江南·超然台作",
    "author": {
      "name": "苏轼",
      "dynasty": "宋"
    },
    "type": "poetry",
    "content": "春未老，风细柳斜斜。试上超然台上看，半壕春水一城花。烟雨暗千家。\n寒食后，酒醒却咨嗟。休对故人思故国，且将新火试新茶。诗酒趁年华。"
  },
  {
    "title": "咏鹅",
    "author": {
      "name": "骆宾王",
      "dynasty": "唐"
    },
    "type": "poetry",
    "content": "鹅，鹅，鹅，曲项向天歌。\n白毛浮绿水，红掌拨清波。"
  },
  {
    "title": "江畔独步寻花七绝句",
    "author": {
      "name": "杜甫",
      "dynasty": "唐"
    },
    "type": "poetry",
    "content": "江上被花恼不彻，无处告诉只颠狂。\n走觅南邻爱酒伴，经旬出饮独空床。\n稠花乱蕊畏江滨，行步欹危实怕春。\n诗酒尚堪驱使在，未须料理白头人。\n江深竹静两三家，多事红花映白花。\n报答春光知有处，应须美酒送生涯。\n东望少城花满烟，百花高楼更可怜。\n谁能载酒开金盏，唤取佳人舞绣筵。\n黄师塔前江水东，春光懒困倚微风。\n桃花一簇开无主，可爱深红爱浅红？\n黄四娘家花满蹊，千朵万朵压枝低。\n留连戏蝶时时舞，自在娇莺恰恰啼。\n不是爱花即欲死，只恐花尽老相催。\n繁枝容易纷纷落，嫩蕊商量细细开。"
  },
  {
    "title": "陈元方候袁公",
    "author": {
      "name": "刘义庆",
      "dynasty": "南北朝"
    },
    "type": "poetry",
    "content": "陈元方年十一时，候袁公。袁公问曰：“贤家君在太丘，远近称之，何所履行？”元方曰：“老父在太丘，强者绥之以德，弱者抚之以仁，恣其所安，久而益敬。”袁公曰：“孤往者尝为邺令，正行此事。不知卿家君法孤，孤法卿父？”元方曰：“周公、孔子异世而出，周旋动静，万里如一。周公不师孔子，孔子亦不师周公。”"
  },
  {
    "title": "绝句二首·其二",
    "author": {
      "name": "杜甫",
      "dynasty": "唐"
    },
    "type": "poetry",
    "content": "江碧鸟逾白，山青花欲燃。\n今春看又过，何日是归年？"
  },
  {
    "title": "九月十日即事",
    "author": {
      "name": "李白",
      "dynasty": "唐"
    },
    "type": "poetry",
    "content": "昨日登高罢，今朝更举觞。\n菊花何太苦，遭此两重阳？"
  },
  {
    "title": "九歌·国殇",
    "author": {
      "name": "屈原",
      "dynasty": "楚"
    },
    "type": "poetry",
    "content": "操吴戈兮被犀甲，车错毂兮短兵接。\n旌蔽日兮敌若云，矢交坠兮士争先。\n凌余阵兮躐余行，左骖殪兮右刃伤。\n霾两轮兮絷四马，援玉枹兮击鸣鼓。\n天时怼兮威灵怒，严杀尽兮弃原野。\n出不入兮往不反，平原忽兮路超远。\n带长剑兮挟秦弓，首身离兮心不惩。\n诚既勇兮又以武，终刚强兮不可凌。\n身既死兮神以灵，魂魄毅兮为鬼雄。"
  },
  {
    "title": "逍遥游",
    "author": {
      "name": "庄周",
      "dynasty": "先秦"
    },
    "type": "ancient",
    "content": "北冥有鱼，其名为鲲。鲲之大，不知其几千里也。化而为鸟，其名为鹏。鹏之背，不知其几千里也，怒而飞，其翼若垂天之云。是鸟也，海运则将徙于南冥。南冥者，天池也。齐谐者，志怪者也。谐之言曰：“鹏之徙于南冥也，水击三千里，抟扶摇而上者九万里，去以六月息者也。”野马也，尘埃也，生物之以息相吹也。天之苍苍，其正色邪？其远而无所至极邪？其视下也，亦若是则已矣。且夫水之积也不厚，则其负大舟也无力。覆杯水于坳堂之上，则芥为之舟；置杯焉则胶，水浅而舟大也。风之积也不厚，则其负大翼也无力。故九万里，则风斯在下矣，而后乃今培风；背负青天而莫之夭阏者，而后乃今将图南。\n蜩与学鸠笑之曰：“我决起而飞，抢榆枋而止，时则不至，而控于地而已矣，奚以之九万里而南为？”适莽苍者，三餐而反，腹犹果然；适百里者宿舂粮，适千里者，三月聚粮。之二虫又何知？\n小知不及大知，小年不及大年。奚以知其然也？朝菌不知晦朔，蟪蛄不知春秋，此小年也。楚之南有冥灵者，以五百岁为春，五百岁为秋。上古有大椿者，以八千岁为春，八千岁为秋。此大年也。而彭祖乃今以久特闻，众人匹之。不亦悲乎！\n汤之问棘也是已：“穷发之北有冥海者，天池也。有鱼焉，其广数千里，未有知其修者，其名为鲲。有鸟焉，其名为鹏。背若泰山，翼若垂天之云。抟扶摇羊角而上者九万里，绝云气，负青天，然后图南，且适南冥也。斥鷃笑之曰：‘彼且奚适也？我腾跃而上，不过数仞而下，翱翔蓬蒿之间，此亦飞之至也。而彼且奚适也？’”此小大之辩也。\n故夫知效一官，行比一乡，德合一君，而征一国者，其自视也亦若此矣。而宋荣子犹然笑之。且举世誉之而不加劝，举世非之而不加沮，定乎内外之分，辩乎荣辱之境，斯已矣。彼其于世，未数数然也。虽然，犹有未树也。夫列子御风而行，泠然善也。旬有五日而后反。彼于致福者，未数数然也。此虽免乎行，犹有所待者也。若夫乘天地之正，而御六气之辩，以游无穷者，彼且恶乎待哉？故曰：至人无己，神人无功，圣人无名。"
  },
  {
    "title": "水龙吟·次韵章质夫杨花词",
    "author": {
      "name": "苏轼",
      "dynasty": "宋"
    },
    "type": "ancient",
    "content": "似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。\n不恨此花飞尽，恨西园、落红难缀。晓来雨过，遗踪何在？一池萍碎。春色三分，二分尘土，一分流水。细看来，不是杨花，点点是离人泪。"
  },
  {
    "title": "扬州慢·淮左名都",
    "author": {
      "name": "姜夔",
      "dynasty": "宋"
    },
    "type": "ancient",
    "content": "淳熙丙申至日，予过维扬。夜雪初霁，荠麦弥望。入其城，则四顾萧条，寒水自碧，暮色渐起，戍角悲吟。予怀怆然，感慨今昔，因自度此曲。千岩老人以为有“黍离”之悲也。\n淮左名都，竹西佳处，解鞍少驻初程。过春风十里。尽荠麦青青。自胡马窥江去后，废池乔木，犹厌言兵。渐黄昏，清角吹寒。都在空城。\n杜郎俊赏，算而今、重到须惊。纵豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生。"
  },
  {
    "title": "西江月·世事一场大梦",
    "author": {
      "name": "苏轼",
      "dynasty": "宋"
    },
    "type": "ancient",
    "content": "世事一场大梦，人生几度秋凉？夜来风叶已鸣廊。看取眉头鬓上。\n酒贱常愁客少，月明多被云妨。中秋谁与共孤光。把盏凄然北望。"
  },
  {
    "title": "除夜",
    "author": {
      "name": "文天祥",
      "dynasty": "宋"
    },
    "type": "poetry",
    "content": "乾坤空落落，岁月去堂堂；\n末路惊风雨，穷边饱雪霜。\n命随年欲尽，身与世俱忘；\n无复屠苏梦，挑灯夜未央。"
  },
  {
    "title": "狼三则",
    "author": {
      "name": "蒲松龄",
      "dynasty": "清"
    },
    "type": "ancient",
    "content": "其一\n有屠人货肉归，日已暮，欻一狼来，瞰担上肉，似甚垂涎，随尾行数里。屠惧，示之以刃，少却；及走，又从之。屠无计，思狼所欲者肉，不如姑悬诸树而早取之。遂钩肉，翘足挂树间，示以空担。狼乃止。屠归。昧爽，往取肉，遥望树上悬巨物，似人缢死状。大骇，逡巡近视之，则死狼也。仰首细审，见狼口中含肉，钩刺狼腭，如鱼吞饵。时狼皮价昂，直十余金，屠小裕焉。缘木求鱼，狼则罹之，是可笑也。\n其二\n一屠晚归，担中肉尽，止有剩骨。途中两狼，缀行甚远。\n屠惧，投以骨。一狼得骨止，一狼仍从。复投之，后狼止而前狼又至。骨已尽矣，而两狼之并驱如故。\n屠大窘，恐前后受其敌。顾野有麦场，场主积薪其中，苫蔽成丘。屠乃奔倚其下，弛担持刀。狼不敢前，眈眈相向。\n少时，一狼径去，其一犬坐于前。久之，目似瞑，意暇甚。屠暴起，以刀劈狼首，又数刀毙之。方欲行，转视积薪后，一狼洞其中，意将隧入以攻其后也。身已半入，止露尻尾。屠自后断其股，亦毙之。乃悟前狼假寐，盖以诱敌。\n狼亦黠矣，而顷刻两毙，禽兽之变诈几何哉？止增笑耳。\n其三\n一屠暮行，为狼所逼。道旁有夜耕所遗行室，奔入伏焉。狼自苫中探爪入。屠急捉之，令不可去。但思无计可以死之。惟有小刀不盈寸，遂割破狼爪下皮，以吹豕之法吹之。极力吹移时，觉狼不甚动，方缚以带。出视，则狼胀如牛，股直不能屈，口张不得合。遂负之以归。\n非屠，乌能作此谋也！\n三事皆出于屠；则屠人之残爆，杀狼亦可用也。"
  },
  {
    "title": "燕歌行二首·其一",
    "author": {
      "name": "曹丕",
      "dynasty": "魏"
    },
    "type": "ancient",
    "content": "秋风萧瑟天气凉，草木摇落露为霜，群燕辞归鹄南翔。\n念君客游思断肠，慊慊思归恋故乡，君何淹留寄他方？\n贱妾茕茕守空房，忧来思君不敢忘，不觉泪下沾衣裳。\n援琴鸣弦发清商，短歌微吟不能长。\n明月皎皎照我床，星汉西流夜未央。\n牵牛织女遥相望，尔独何辜限河梁。"
  },
  {
    "title": "叶公好龙",
    "author": {
      "name": "刘向",
      "dynasty": "汉"
    },
    "type": "poetry",
    "content": "叶公子高好龙，钩以写龙，凿以写龙，屋室雕文以写龙。于是天龙闻而下之，窥头于牖，施尾于堂。 叶公见之，弃而还走，失其魂魄，五色无主。是叶公非好龙也，好夫似龙而非龙者也。"
  },
  {
    "title": "公输",
    "author": {
      "name": "墨子及弟子",
      "dynasty": "先秦"
    },
    "type": "ancient",
    "content": "公输盘为楚造云梯之械，成，将以攻宋。子墨子闻之，起于鲁，行十日十夜，而至于郢，见公输盘。\n公输盘曰：“夫子何命焉为？”\n子墨子曰：“北方有侮臣者，愿借子杀之。”公输盘不说。\n子墨子曰：“请献十金。”\n公输盘曰：“吾义固不杀人。”\n子墨子起，再拜，曰：“请说之。吾从北方闻子为梯，将以攻宋。宋何罪之有？荆国有余于地，而不足于民，杀所不足而争所有余，不可谓智；宋无罪而攻之，不可谓仁；知而不争，不可谓忠。争而不得，不可谓强。义不杀少而杀众，不可谓知类。”\n公输盘服。\n子墨子曰：“然胡不已乎？”\n公输盘曰：“不可，吾既已言之王矣。”\n子墨子曰：“胡不见我于王？”\n公输盘曰：“诺。”\n子墨子见王，曰：“今有人于此，舍其文轩，邻有敝舆而欲窃之；舍其锦绣，邻有短褐而欲窃之；舍其粱肉，邻有糠糟而欲窃之——此为何若人？”\n王曰：“必为有窃疾矣。”\n子墨子曰：“荆之地方五千里，宋之地方五百里，此犹文轩之与敝舆也。荆有云梦，犀兕麋鹿满之，江汉之鱼鳖鼋鼍为天下富，宋所谓无雉兔鲋鱼者也，此犹粱肉之与糠糟也。荆有长松文梓楩楠豫章，宋无长木，此犹锦绣之与短褐也。臣以王吏之攻宋也，为与此同类。”\n王曰：“善哉！虽然，公输盘为我为云梯，必取宋。”\n于是见公输盘。子墨子解带为城，以牒为械，公输盘九设攻城之机变，子墨子九距之。公输盘之攻械尽，子墨子之守圉有余。\n公输盘诎，而曰：“吾知所以距子矣，吾不言。”\n子墨子亦曰：“吾知子之所以距我，吾不言。”\n楚王问其故。\n子墨子曰：“公输子之意不过欲杀臣。杀臣，宋莫能守，乃可攻也。然臣之弟子禽滑厘等三百人，已持臣守圉之器，在宋城上而待楚寇矣。虽杀臣，不能绝也。”\n楚王曰：“善哉。吾请无攻宋矣。”\n子墨子归，过宋。天雨，庇其闾中，守闾者不内也。故曰：治于神者，众人不知其功。争于明者，众人知之。"
  },
  {
    "title": "送别",
    "author": {
      "name": "王维",
      "dynasty": "唐"
    },
    "type": "poetry",
    "content": "山中相送罢，日暮掩柴扉。\n春草明年绿，王孙归不归？"
  },
  {
    "title": "狱中题壁",
    "author": {
      "name": "谭嗣同",
      "dynasty": "近代"
    },
    "type": "poetry",
    "content": "望门投止思张俭，忍死须臾待杜根。\n我自横刀向天笑，去留肝胆两昆仑。"
  },
  {
    "title": "临江仙·夜饮东坡醒复醉",
    "author": {
      "name": "苏轼",
      "dynasty": "宋"
    },
    "type": "ancient",
    "content": "夜饮东坡醒复醉，归来仿佛三更。家童鼻息已雷鸣。敲门都不应，倚杖听江声。\n长恨此身非我有，何时忘却营营。夜阑风静縠纹平。小舟从此逝，江海寄余生。"
  },
  {
    "title": "白梅",
    "author": {
      "name": "王冕",
      "dynasty": "元"
    },
    "type": "poetry",
    "content": "冰雪林中著此身，不同桃李混芳尘。\n忽然一夜清香发，散作乾坤万里春。"
  },
  {
    "title": "乞巧",
    "author": {
      "name": "林杰",
      "dynasty": "唐"
    },
    "type": "poetry",
    "content": "七夕今宵看碧霄，牵牛织女渡河桥。\n家家乞巧望秋月，穿尽红丝几万条。"
  },
  {
    "title": "读书",
    "author": {
      "name": "陆游",
      "dynasty": "宋"
    },
    "type": "poetry",
    "content": "归志宁无五亩园，读书本意在元元。\n灯前目力虽非昔，犹课蝇头二万言。"
  },
  {
    "title": "问刘十九",
    "author": {
      "name": "白居易",
      "dynasty": "唐"
    },
    "type": "poetry",
    "content": "绿蚁新醅酒，红泥小火炉。\n晚来天欲雪，能饮一杯无？"
  },
  {
    "title": "新年作",
    "author": {
      "name": "刘长卿",
      "dynasty": "唐"
    },
    "type": "poetry",
    "content": "乡心新岁切，天畔独潸然。\n老至居人下，春归在客先。\n岭猿同旦暮，江柳共风烟。\n已似长沙傅，从今又几年。"
  },
  {
    "title": "书愤五首·其一",
    "author": {
      "name": "陆游",
      "dynasty": "宋"
    },
    "type": "poetry",
    "content": "早岁那知世事艰，中原北望气如山。\n楼船夜雪瓜洲渡，铁马秋风大散关。\n塞上长城空自许，镜中衰鬓已先斑。\n出师一表真名世，千载谁堪伯仲间！"
  },
  {
    "title": "寒食野望吟",
    "author": {
      "name": "白居易",
      "dynasty": "唐"
    },
    "type": "poetry",
    "content": "乌啼鹊噪昏乔木，清明寒食谁家哭。\n风吹旷野纸钱飞，古墓垒垒春草绿。\n棠梨花映白杨树，尽是死生别离处。\n冥冥重泉哭不闻，萧萧暮雨人归去。"
  },
  {
    "title": "夜雪",
    "author": {
      "name": "白居易",
      "dynasty": "唐"
    },
    "type": "poetry",
    "content": "已讶衾枕冷，复见窗户明。\n夜深知雪重，时闻折竹声。"
  },
  {
    "title": "画眉鸟",
    "author": {
      "name": "欧阳修",
      "dynasty": "宋"
    },
    "type": "poetry",
    "content": "百啭千声随意移，山花红紫树高低。\n始知锁向金笼听，不及林间自在啼。"
  },
  {
    "title": "赠从弟",
    "author": {
      "name": "刘桢",
      "dynasty": "魏"
    },
    "type": "poetry",
    "content": "亭亭山上松，瑟瑟谷中风。\n风声一何盛，松枝一何劲。\n冰霜正惨凄，终岁常端正。\n岂不罹凝寒，松柏有本性。"
  },
  {
    "title": "蝉",
    "author": {
      "name": "虞世南",
      "dynasty": "唐"
    },
    "type": "poetry",
    "content": "垂緌饮清露，流响出疏桐。\n居高声自远，非是藉秋风。"
  },
  {
    "title": "金缕衣",
    "author": {
      "name": "佚名",
      "dynasty": "唐"
    },
    "type": "poetry",
    "content": "劝君莫惜金缕衣，劝君惜取少年时。\n花开堪折直须折，莫待无花空折枝。"
  },
  {
    "title": "菩萨蛮·小山重叠金明灭",
    "author": {
      "name": "温庭筠",
      "dynasty": "唐"
    },
    "type": "ancient",
    "content": "小山重叠金明灭，鬓云欲度香腮雪。懒起画蛾眉，弄妆梳洗迟。\n照花前后镜，花面交相映。新帖绣罗襦，双双金鹧鸪。"
  },
  {
    "title": "荆轲刺秦王",
    "author": {
      "name": "刘向 编",
      "dynasty": "汉"
    },
    "type": "ancient",
    "content": "秦将王翦破赵，虏赵王，尽收其地，进兵北略地，至燕南界。\n太子丹恐惧，乃请荆卿曰：“秦兵旦暮渡易水，则虽欲长侍足下，岂可得哉？”荆卿曰：“微太子言，臣愿得谒之。今行而无信，则秦未可亲也。夫今樊将军，秦王购之金千斤，邑万家。诚能得樊将军首，与燕督亢之地图，献秦王，秦王必说见臣，臣乃得有以报太子。”太子曰：“樊将军以穷困来归丹，丹不忍以己之私，而伤长者之意，愿足下更虑之！”\n荆轲知太子不忍，乃遂私见樊於期，曰：“秦之遇将军，可谓深矣。父母宗族，皆为戮没。今闻购樊将军之首，金千斤，邑万家，将奈何？”樊将军仰天太息流涕曰：“吾每念，常痛于骨髓，顾计不知所出耳！”轲曰：“今有一言，可以解燕国之患，而报将军之仇者，何如？”於期乃前曰：“为之奈何？”荆轲曰：“愿得将军之首以献秦，秦王必喜而善见臣。臣左手把其袖，而右手揕其胸，然则将军之仇报，而燕国见陵之耻除矣。将军岂有意乎？”樊於期偏袒扼腕而进曰：“此臣之日夜切齿拊心也，乃今得闻教！”遂自刎。\n太子闻之，驰往，伏尸而哭，极哀。既已，不可奈何，乃遂盛樊於期之首，函封之。\n于是太子预求天下之利匕首，得赵人徐夫人之匕首，取之百金，使工以药 淬之。以试人，血濡缕,人无不立死者。乃为装遣荆轲。\n燕国有勇士秦武阳，年十二，杀人，人不敢与忤视。乃令秦武阳为副。\n荆轲有所待，欲与俱，其人居远未来，而为留待。\n顷之未发，太子迟之。疑其有改悔，乃复请之曰：“日以尽矣，荆卿岂无意哉？丹请先遣秦武阳！”荆轲怒， 叱太子曰：“今日往而不反者，竖子也！今提一匕首入不测之强秦，仆所以留者，待吾客与俱。今太子迟之，请辞决矣！”遂发。\n太子及宾客知其事者，皆白衣冠以送之。至易水上，既祖，取道。高渐离击筑，荆轲和而歌，为变徵之声，士皆垂泪涕泣。又前而为歌曰：“风萧萧兮易水寒，壮士一去兮不复还！”复为慷慨羽声，士皆瞋目，发尽上指冠。于是荆轲遂就车而去，终已不顾。\n既至秦，持千金之资币物，厚遗wèi秦王宠臣中庶子蒙嘉。\n嘉为先言于秦王曰：“燕王诚振怖大王之威，不敢兴兵以拒大王，愿举国为内臣。比诸侯之列，给贡职如郡县，而得奉守先王之宗庙。恐惧不敢自陈，谨斩樊於期头，及献燕之督亢之地图，函封，燕王拜送于庭，使使以闻大王。唯大王命之。”\n秦王闻之，大喜。乃朝服，设九宾，见燕使者咸阳宫。\n荆轲奉樊於期头函，而秦武阳奉地图匣，以次进。至陛下，秦武阳色变振恐，群臣怪之，荆轲顾笑武阳，前为谢曰：“北蛮夷之鄙人，未尝见天子，故振慑，愿大王少假借之，使毕使于前。”秦王谓轲曰：“起，取武阳所持图！”\n轲既取图奉之， 发图，图穷而匕首见。因左手把秦王之袖，而右手持匕首揕之。未至身，秦王惊，自引而起，绝袖。拔剑，剑长，操其室。时恐急，剑坚，故不可立拔。\n荆轲逐秦王，秦王还柱而走。群臣惊愕，卒起不意，尽失其度。而秦法，群臣侍殿上者，不得持尺兵；诸郎中执兵，皆陈殿下，非有诏不得上。方急时，不及召下兵，以故荆轲逐秦王，而卒惶急无以击轲，而乃以手共搏之。\n是时，侍医夏无且以其所奉药囊提轲。秦王方还柱走，卒惶急不知所为。左右乃曰：“王负剑！王负剑！”遂拔以击荆轲，断其左股。荆轲废，乃引其匕首提秦王，不中，中柱。秦王复击轲，被八创。\n轲自知事不就，倚柱而笑，箕踞以骂曰：“事所以不成者，乃欲以生劫之，必得约契以报太子也。”\n左右既前，斩荆轲。秦王目眩良久。"
  },
  {
    "title": "行香子·秋与",
    "author": {
      "name": "苏轼",
      "dynasty": "宋"
    },
    "type": "poetry",
    "content": "昨夜霜风。先入梧桐。浑无处、回避衰容。问公何事，不语书空。但一回醉，一回病，一回慵；\n朝来庭下，光阴如箭，似无言、有意伤侬。都将万事，付与千钟。任酒花白，眼花乱，烛花红。"
  },
  {
    "title": "过秦论",
    "author": {
      "name": "贾谊",
      "dynasty": "汉"
    },
    "type": "ancient",
    "content": "上篇\n秦孝公据崤函之固，拥雍州之地，君臣固守以窥周室，有席卷天下，包举宇内，囊括四海之意，并吞八荒之心。当是时也，商君佐之，内立法度，务耕织，修守战之具；外连衡而斗诸侯。于是秦人拱手而取西河之外。\n孝公既没，惠文、武、昭襄蒙故业，因遗策，南取汉中，西举巴、蜀，东割膏腴之地，北收要害之郡。诸侯恐惧，会盟而谋弱秦，不爱珍器重宝肥饶之地，以致天下之士，合从缔交，相与为一。当此之时，齐有孟尝，赵有平原，楚有春申，魏有信陵。此四君者，皆明智而忠信，宽厚而爱人，尊贤而重士，约从离衡，兼韩、魏、燕、楚、齐、赵、宋、卫、中山之众。于是六国之士，有宁越、徐尚、苏秦、杜赫之属为之谋，齐明、周最、陈轸、召滑、楼缓、翟景、苏厉、乐毅之徒通其意，吴起、孙膑、带佗、倪良、王廖、田忌、廉颇、赵奢之伦制其兵。尝以十倍之地，百万之众，叩关而攻秦。秦人开关延敌，九国之师，逡巡而不敢进。秦无亡矢遗镞之费，而天下诸侯已困矣。于是从散约败，争割地而赂秦。秦有余力而制其弊，追亡逐北，伏尸百万，流血漂橹。因利乘便，宰割天下，分裂山河。强国请服，弱国入朝。延及孝文王、庄襄王，享国之日浅，国家无事。\n及至始皇，奋六世之余烈，振长策而御宇内，吞二周而亡诸侯，履至尊而制六合，执敲扑而鞭笞天下，威振四海。南取百越之地，以为桂林、象郡；百越之君，俯首系颈，委命下吏。乃使蒙恬北筑长城而守藩篱，却匈奴七百余里。胡人不敢南下而牧马，士不敢弯弓而报怨。于是废先王之道，焚百家之言，以愚黔首；隳名城，杀豪杰，收天下之兵，聚之咸阳，销锋镝，铸以为金人十二，以弱天下之民。然后践华为城，因河为池，据亿丈之城，临不测之渊，以为固。良将劲弩守要害之处，信臣精卒陈利兵而谁何。天下已定，始皇之心，自以为关中之固，金城千里，子孙帝王万世之业也。\n始皇既没，余威震于殊俗。然陈涉瓮牖绳枢之子，氓隶之人，而迁徙之徒也；才能不及中人，非有仲尼、墨翟之贤，陶朱、猗顿之富；蹑足行伍之间，而倔起阡陌之中，率疲弊之卒，将数百之众，转而攻秦，斩木为兵，揭竿为旗，天下云集响应，赢粮而景从。山东豪俊遂并起而亡秦族矣。\n且夫天下非小弱也，雍州之地，崤函之固，自若也。陈涉之位，非尊于齐、楚、燕、赵、韩、魏、宋、卫、中山之君也；锄耰棘矜，非铦于钩戟长铩也；谪戍之众，非抗于九国之师也；深谋远虑，行军用兵之道，非及向时之士也。然而成败异变，功业相反，何也?试使山东之国与陈涉度长絜大，比权量力，则不可同年而语矣。然秦以区区之地，致万乘之势，序八州而朝同列，百有余年矣；然后以六合为家，崤函为宫；一夫作难而七庙隳，身死人手，为天下笑者，何也？仁义不施而攻守之势异也。\n中篇\n秦灭周祀，并海内，兼诸侯，南面称帝，以养四海。天下之士，斐然向风。若是，何也？曰：近古之无王者久矣。周室卑微，五霸既灭，令不行于天下。是以诸侯力政，强凌弱，众暴寡，兵革不休，士民罢弊。今秦南面而王天下，是上有天子也。既元元之民冀得安其性命，莫不虚心而仰上。当此之时，专威定功，安危之本，在于此矣。\n秦王怀贪鄙之心，行自奋之智，不信功臣，不亲士民，废王道而立私爱，焚文书而酷刑法，先诈力而后仁义，以暴虐为天下始。夫兼并者高诈力，安危者贵顺权，此言取与守不同术也。秦离战国而王天下，其道不易，其政不改，是其所以取之守之者无异也。孤独而有之，故其亡可立而待也。借使秦王论上世之事，并殷、周之迹，以制御其政，后虽有淫骄之主，犹未有倾危之患也。故三王之建天下，名号显美，功业长久。\n今秦二世立，天下莫不引领而观其政。夫寒者利裋褐，而饥者甘糟糠。天下嚣嚣，新主之资也。此言劳民之易为仁也。向使二世有庸主之行而任忠贤，臣主一心而忧海内之患，缟素而正先帝之过；裂地分民以封功臣之后，建国立君以礼天下；虚囹圄而免刑戮，去收孥污秽之罪，使各反其乡里；发仓廪，散财币，以振孤独穷困之士；轻赋少事，以佐百姓之急；约法省刑，以持其后，使天下之人皆得自新，更节修行，各慎其身；塞万民之望，而以盛德与天下，天下息矣。即四海之内皆欢然各自安乐其处，惟恐有变。虽有狡害之民，无离上之心，则不轨之臣无以饰其智，而暴乱之奸弭矣。\n二世不行此术，而重以无道：坏宗庙与民，更始作阿房之宫；繁刑严诛，吏治刻深；赏罚不当，赋敛无度。天下多事，吏不能纪；百姓困穷，而主不收恤。然后奸伪并起，而上下相遁；蒙罪者众，刑戮相望于道，而天下苦之。自群卿以下至于众庶，人怀自危之心，亲处穷苦之实，咸不安其位，故易动也。是以陈涉不用汤、武之贤，不借公侯之尊，奋臂于大泽，而天下响应者，其民危也。\n故先王者，见终始不变，知存亡之由。是以牧民之道，务在安之而已矣。下虽有逆行之臣，必无响应之助。故曰：“安民可与为义，而危民易与为非”，此之谓也。贵为天子，富有四海，身在于戮者，正之非也。是二世之过也。\n下篇\n秦兼诸侯山东三十余郡，脩津关，据险塞，缮甲兵而守之。然陈涉率散乱之众数百，奋臂大呼，不用弓戟之兵，鉏耰白梃，望屋而食，横行天下。秦人阻险不守，关梁不闭，长戟不刺，强弩不射。楚师深入，战于鸿门，曾无藩篱之难。于是山东诸侯并起，豪俊相立。秦使章邯将而东征，章邯因其三军之众，要市于外，以谋其上。群臣之不相信，可见于此矣。子婴立，遂不悟。借使子婴有庸主之材而仅得中佐，山东虽乱，三秦之地可全而有，宗庙之祀宜未绝也。\n秦地被山带河以为固，四塞之国也。自缪公以来至于秦王二十余君，常为诸侯雄。此岂世贤哉？其势居然也。且天下尝同心并力攻秦矣，然困于险阻而不能进者，岂勇力智慧不足哉？形不利、势不便也。秦虽小邑，伐并大城，得阨塞而守之。诸侯起于匹夫，以利会，非有素王之行也。其交未亲，其民未附，名曰亡秦，其实利之也。彼见秦阻之难犯，必退师。案土息民以待其弊，收弱扶罢以令大国之君，不患不得意于海内。贵为天子，富有四海，而身为禽者，救败非也。\n秦王足己而不问，遂过而不变。二世受之，因而不改，暴虐以重祸。子婴孤立无亲，危弱无辅。三主之惑，终身不悟，亡不亦宜乎？当此时也，也非无深谋远虑知化之士也，然所以不敢尽忠指过者，秦俗多忌讳之禁也，——忠言未卒于口而身糜没矣。故使天下之士倾耳而听，重足而立，阖口而不言。是以三主失道，而忠臣不谏，智士不谋也。天下已乱，奸不上闻，岂不悲哉！先王知壅蔽之伤国也，故置公卿、大夫、士，以饰法设刑而天下治。其强也，禁暴诛乱而天下服；其弱也，王霸征而诸侯从；其削也，内守外附而社稷存。故秦之盛也，繁法严刑而天下震；及其衰也，百姓怨而海内叛矣。故周王序得其道，千余载不绝；秦本末并失，故不能长。由是观之，安危之统相去远矣。\n鄙谚曰：“前事之不忘，后事之师也。”是以君子为国，观之上古，验之当世，参之人事，察盛衰之理，审权势之宜，去就有序，变化因时，故旷日长久而社稷安矣。"
  },
  {
    "title": "临江仙·梦后楼台高锁",
    "author": {
      "name": "晏几道",
      "dynasty": "宋"
    },
    "type": "ancient",
    "content": "梦后楼台高锁，酒醒帘幕低垂。去年春恨却来时。落花人独立，微雨燕双飞。\n记得小蘋初见，两重心字罗衣。琵琶弦上说相思。当时明月在，曾照彩云归。"
  },
  {
    "title": "陌上桑",
    "author": {
      "name": "乐府诗集",
      "dynasty": "汉"
    },
    "type": "ancient",
    "content": "日出东南隅，照我秦氏楼。秦氏有好女，自名为罗敷。罗敷喜蚕桑，采桑城南隅。青丝为笼系，桂枝为笼钩。头上倭堕髻，耳中明月珠。缃绮为下裙，紫绮为上襦。行者见罗敷，下担捋髭须。少年见罗敷，脱帽著帩头。耕者忘其犁，锄者忘其锄。来归相怨怒，但坐观罗敷。\n使君从南来，五马立踟蹰。使君遣吏往，问是谁家姝？“秦氏有好女，自名为罗敷。”“罗敷年几何？”“二十尚不足，十五颇有余”。使君谢罗敷：“宁可共载不？罗敷前致辞：“使君一何愚！使君自有妇，罗敷自有夫！”\n“东方千余骑，夫婿居上头。何用识夫婿？白马从骊驹，青丝系马尾，黄金络马头；腰中鹿卢剑，可值千万余。十五府小吏，二十朝大夫，三十侍中郎，四十专城居。为人洁白皙，鬑鬑颇有须。盈盈公府步，冉冉府中趋。坐中数千人，皆言夫婿殊。”"
  },
  {
    "title": "终南别业",
    "author": {
      "name": "王维",
      "dynasty": "唐"
    },
    "type": "poetry",
    "content": "中岁颇好道，晚家南山陲。\n兴来每独往，胜事空自知。\n行到水穷处，坐看云起时。\n偶然值林叟，谈笑无还期。"
  },
  {
    "title": "登岳阳楼二首",
    "author": {
      "name": "陈与义",
      "dynasty": "宋"
    },
    "type": "poetry",
    "content": "洞庭之东江水西，帘旌不动夕阳迟。\n登临吴蜀横分地，徙倚湖山欲暮时。\n万里来游还望远，三年多难更凭危。\n白头吊古风霜里，老木沧波无限悲。\n天入平湖晴不风，夕帆和雁正浮空。\n楼头客子杪秋后，日落君山元气中。\n北望可堪回白首，南游聊得看丹枫。\n翰林物色分留少，诗到巴陵还未工。"
  },
  {
    "title": "鲁山山行",
    "author": {
      "name": "梅尧臣",
      "dynasty": "宋"
    },
    "type": "poetry",
    "content": "适与野情惬，千山高复低。\n好峰随处改，幽径独行迷。\n霜落熊升树，林空鹿饮溪。\n人家在何许？云外一声鸡。"
  },
  {
    "title": "左迁至蓝关示侄孙湘",
    "author": {
      "name": "韩愈",
      "dynasty": "唐"
    },
    "type": "poetry",
    "content": "一封朝奏九重天，夕贬潮州路八千。\n欲为圣明除弊事，肯将衰朽惜残年！\n云横秦岭家何在？雪拥蓝关马不前。\n知汝远来应有意，好收吾骨瘴江边。"
  },
  {
    "title": "清平调·其一",
    "author": {
      "name": "李白",
      "dynasty": "唐"
    },
    "type": "poetry",
    "content": "云想衣裳花想容，春风拂槛露华浓。\n若非群玉山头见，会向瑶台月下逢。"
  },
  {
    "title": "折桂令·春情",
    "author": {
      "name": "徐再思",
      "dynasty": "元"
    },
    "type": "ancient",
    "content": "平生不会相思，才会相思，便害相思。\n身似浮云，心如飞絮，气若游丝。\n空一缕余香在此，盼千金游子何之。\n证候来时，正是何时？灯半昏时，月半明时。"
  },
  {
    "title": "寻隐者不遇",
    "author": {
      "name": "贾岛",
      "dynasty": "唐"
    },
    "type": "poetry",
    "content": "松下问童子，言师采药去。\n只在此山中，云深不知处。"
  },
  {
    "title": "临江仙·樱桃落尽春归去",
    "author": {
      "name": "李煜",
      "dynasty": "五代"
    },
    "type": "poetry",
    "content": "樱桃落尽春归去，蝶翻金粉双飞。子规啼月小楼西，玉钩罗幕，惆怅暮烟垂。\n别巷寂寥人散后，望残烟草低迷。炉香闲袅凤凰儿，空持罗带，回首恨依依。"
  },
  {
    "title": "清平乐·别来春半",
    "author": {
      "name": "李煜",
      "dynasty": "五代"
    },
    "type": "ancient",
    "content": "别来春半，触目柔肠断。砌下落梅如雪乱，拂了一身还满。\n雁来音信无凭，路遥归梦难成。离恨恰如春草，更行更远还生。"
  },
  {
    "title": "忆秦娥·箫声咽",
    "author": {
      "name": "李白",
      "dynasty": "唐"
    },
    "type": "ancient",
    "content": "箫声咽，秦娥梦断秦楼月。秦楼月，年年柳色，灞陵伤别。\n乐游原上清秋节，咸阳古道音尘绝。音尘绝，西风残照，汉家陵阙。"
  },
  {
    "title": "花非花",
    "author": {
      "name": "白居易",
      "dynasty": "唐"
    },
    "type": "poetry",
    "content": "花非花，雾非雾。\n夜半来，天明去。\n来如春梦几多时？\n去似朝云无觅处。"
  },
  {
    "title": "月夜",
    "author": {
      "name": "杜甫",
      "dynasty": "唐"
    },
    "type": "poetry",
    "content": "今夜鄜州月，闺中只独看。\n遥怜小儿女，未解忆长安。\n香雾云鬟湿，清辉玉臂寒。\n何时倚虚幌，双照泪痕干。"
  },
  {
    "title": "画堂春·一生一代一双人",
    "author": {
      "name": "纳兰性德",
      "dynasty": "清"
    },
    "type": "ancient",
    "content": "一生一代一双人，争教两处销魂。\n相思相望不相亲，天为谁春。\n浆向蓝桥易乞，药成碧海难奔。\n若容相访饮牛津，相对忘贫。"
  },
  {
    "title": "十五夜望月寄杜郎中",
    "author": {
      "name": "王建",
      "dynasty": "唐"
    },
    "type": "poetry",
    "content": "中庭地白树栖鸦，冷露无声湿桂花。\n今夜月明人尽望，不知秋思落谁家。"
  },
  {
    "title": "虞美人·风回小院庭芜绿",
    "author": {
      "name": "李煜",
      "dynasty": "五代"
    },
    "type": "poetry",
    "content": "风回小院庭芜绿，柳眼春相续。凭阑半日独无言，依旧竹声新月似当年。\n笙歌未散尊罍在，池面冰初解。烛明香暗画堂深，满鬓青霜残雪思难任。"
  },
  {
    "title": "卷耳",
    "author": {
      "name": "佚名",
      "dynasty": "先秦"
    },
    "type": "ancient",
    "content": "采采卷耳，不盈顷筐。嗟我怀人，寘彼周行。\n陟彼崔嵬，我马虺隤。我姑酌彼金罍，维以不永怀。\n陟彼高冈，我马玄黄。我姑酌彼兕觥，维以不永伤。\n陟彼砠矣，我马瘏矣，我仆痡矣，云何吁矣。"
  },
  {
    "title": "出塞二首",
    "author": {
      "name": "王昌龄",
      "dynasty": "唐"
    },
    "type": "poetry",
    "content": "秦时明月汉时关，万里长征人未还。\n但使龙城飞将在，不教胡马度阴山。\n骝马新跨白玉鞍，战罢沙场月色寒。\n城头铁鼓声犹振，匣里金刀血未干。"
  },
  {
    "title": "破阵子·四十年来家国",
    "author": {
      "name": "李煜",
      "dynasty": "五代"
    },
    "type": "poetry",
    "content": "四十年来家国，三千里地山河。凤阁龙楼连霄汉，玉树琼枝作烟萝，几曾识干戈？\n一旦归为臣虏，沈腰潘鬓消磨。最是仓皇辞庙日，教坊犹奏别离歌，垂泪对宫娥。"
  },
  {
    "title": "临安春雨初霁",
    "author": {
      "name": "陆游",
      "dynasty": "宋"
    },
    "type": "poetry",
    "content": "世味年来薄似纱，谁令骑马客京华。\n小楼一夜听春雨，深巷明朝卖杏花。\n矮纸斜行闲作草，晴窗细乳戏分茶。\n素衣莫起风尘叹，犹及清明可到家。"
  },
  {
    "title": "观猎",
    "author": {
      "name": "王维",
      "dynasty": "唐"
    },
    "type": "poetry",
    "content": "风劲角弓鸣，将军猎渭城。\n草枯鹰眼疾，雪尽马蹄轻。\n忽过新丰市，还归细柳营。\n回看射雕处，千里暮云平。"
  },
  {
    "title": "点绛唇·蹴罢秋千",
    "author": {
      "name": "李清照",
      "dynasty": "宋"
    },
    "type": "ancient",
    "content": "蹴罢秋千，起来慵整纤纤手。露浓花瘦，薄汗轻衣透。\n见客入来，袜刬金钗溜。和羞走，倚门回首，却把青梅嗅。"
  },
  {
    "title": "八月十五日夜湓亭望月",
    "author": {
      "name": "白居易",
      "dynasty": "唐"
    },
    "type": "poetry",
    "content": "昔年八月十五夜，曲江池畔杏园边。\n今年八月十五夜，湓浦沙头水馆前。\n西北望乡何处是，东南见月几回圆。\n昨风一吹无人会，今夜清光似往年。"
  },
  {
    "title": "上元夜六首·其一",
    "author": {
      "name": "崔液",
      "dynasty": "唐"
    },
    "type": "poetry",
    "content": "玉漏银壶且莫催，铁关金锁彻明开。\n谁家见月能闲坐？何处闻灯不看来？"
  },
  {
    "title": "夜宿山寺",
    "author": {
      "name": "李白",
      "dynasty": "唐"
    },
    "type": "poetry",
    "content": "危楼高百尺，手可摘星辰。\n不敢高声语，恐惊天上人。"
  },
  {
    "title": "登楼",
    "author": {
      "name": "杜甫",
      "dynasty": "唐"
    },
    "type": "ancient",
    "content": "花近高楼伤客心，万方多难此登临。\n锦江春色来天地，玉垒浮云变古今。\n北极朝廷终不改，西山寇盗莫相侵。\n可怜后主还祠庙，日暮聊为梁甫吟。"
  },
  {
    "title": "南歌子词二首",
    "author": {
      "name": "温庭筠",
      "dynasty": "唐"
    },
    "type": "poetry",
    "content": "一尺深红胜曲尘，天生旧物不如新。\n合欢桃核终堪恨，里许元来别有人。\n井底点灯深烛伊，共郎长行莫围棋。\n玲珑骰子安红豆，入骨相思知不知。"
  },
  {
    "title": "夏日田园杂兴·其七",
    "author": {
      "name": "范成大",
      "dynasty": "宋"
    },
    "type": "poetry",
    "content": "昼出耘田夜绩麻，村庄儿女各当家。\n童孙未解供耕织，也傍桑阴学种瓜。"
  },
  {
    "title": "回乡偶书二首",
    "author": {
      "name": "贺知章",
      "dynasty": "唐"
    },
    "type": "poetry",
    "content": "少小离家老大回，乡音无改鬓毛衰。\n儿童相见不相识，笑问客从何处来。\n离别家乡岁月多，近来人事半消磨。\n惟有门前镜湖水，春风不改旧时波。"
  },
  {
    "title": "渡汉江",
    "author": {
      "name": "宋之问",
      "dynasty": "唐"
    },
    "type": "poetry",
    "content": "岭外音书断，经冬复历春。\n近乡情更怯，不敢问来人。"
  },
  {
    "title": "孟母三迁",
    "author": {
      "name": "刘向",
      "dynasty": "汉"
    },
    "type": "poetry",
    "content": "邹孟轲母，号孟母。其舍近墓。孟子之少时，嬉游为墓间之事。孟母曰：“此非吾所以居处子。”乃去，舍市旁。其嬉游为贾人炫卖之事。孟母又曰：“此非吾所以处吾子也。”复徙居学宫之旁。其嬉游乃设俎豆，揖让进退。孟母曰：“真可以处居子矣。”遂居。及孟子长，学六艺，卒成大儒之名。君子谓孟母善以渐化。"
  },
  {
    "title": "送灵澈上人",
    "author": {
      "name": "刘长卿",
      "dynasty": "唐"
    },
    "type": "poetry",
    "content": "苍苍竹林寺，杳杳钟声晚。\n荷笠带斜阳，青山独归远。"
  },
  {
    "title": "揠苗助长",
    "author": {
      "name": "佚名",
      "dynasty": "先秦"
    },
    "type": "poetry",
    "content": "宋人有闵其苗之不长而揠之者，芒芒然归，谓其人曰：“今日病矣！予助苗长矣！”其子趋而往视之，苗则槁矣。天下之不助苗长者寡矣。以为无益而舍之者，不耘苗者也；助之长者，揠苗者也，非徒无益，而又害之。"
  },
  {
    "title": "不第后赋菊",
    "author": {
      "name": "黄巢",
      "dynasty": "唐"
    },
    "type": "poetry",
    "content": "待到秋来九月八，我花开后百花杀。\n冲天香阵透长安，满城尽带黄金甲。"
  },
  {
    "title": "海棠",
    "author": {
      "name": "苏轼",
      "dynasty": "宋"
    },
    "type": "poetry",
    "content": "东风袅袅泛崇光，香雾空蒙月转廊。\n只恐夜深花睡去，故烧高烛照红妆。"
  },
  {
    "title": "行行重行行",
    "author": {
      "name": "佚名",
      "dynasty": "汉"
    },
    "type": "poetry",
    "content": "行行重行行，与君生别离。\n相去万余里，各在天一涯。\n道路阻且长，会面安可知？\n胡马依北风，越鸟巢南枝。\n相去日已远，衣带日已缓。\n浮云蔽白日，游子不顾返。\n思君令人老，岁月忽已晚。\n弃捐勿复道，努力加餐饭。"
  },
  {
    "title": "走马川行奉送封大夫出师西征",
    "author": {
      "name": "岑参",
      "dynasty": "唐"
    },
    "type": "poetry",
    "content": "君不见走马川行雪海边，平沙莽莽黄入天。\n轮台九月风夜吼，一川碎石大如斗，随风满地石乱走。\n匈奴草黄马正肥，金山西见烟尘飞，汉家大将西出师。\n将军金甲夜不脱，半夜军行戈相拨，风头如刀面如割。\n马毛带雪汗气蒸，五花连钱旋作冰，幕中草檄砚水凝。\n虏骑闻之应胆慑，料知短兵不敢接，车师西门伫献捷。"
  },
  {
    "title": "小重山·昨夜寒蛩不住鸣",
    "author": {
      "name": "岳飞",
      "dynasty": "宋"
    },
    "type": "ancient",
    "content": "昨夜寒蛩不住鸣。惊回千里梦，已三更。起来独自绕阶行。人悄悄，帘外月胧明。\n白首为功名。旧山松竹老，阻归程。欲将心事付瑶琴。知音少，弦断有谁听。"
  },
  {
    "title": "游褒禅山记",
    "author": {
      "name": "王安石",
      "dynasty": "宋"
    },
    "type": "ancient",
    "content": "褒禅山亦谓之华山，唐浮图慧褒始舍于其址，而卒葬之；以故其后名之曰“褒禅”。今所谓慧空禅院者，褒之庐冢也。距其院东五里，所谓华山洞者，以其乃华山之阳名之也。距洞百余步，有碑仆道，其文漫灭，独其为文犹可识曰“花山”。今言“华”如“华实”之“华”者，盖音谬也。\n其下平旷，有泉侧出，而记游者甚众，所谓前洞也。由山以上五六里，有穴窈然，入之甚寒，问其深，则其好游者不能穷也，谓之后洞。余与四人拥火以入，入之愈深，其进愈难，而其见愈奇。有怠而欲出者，曰：“不出，火且尽。”遂与之俱出。盖余所至，比好游者尚不能十一，然视其左右，来而记之者已少。盖其又深，则其至又加少矣。方是时，余之力尚足以入，火尚足以明也。既其出，则或咎其欲出者，而余亦悔其随之，而不得极夫游之乐也。\n于是余有叹焉。古人之观于天地、山川、草木、虫鱼、鸟兽，往往有得，以其求思之深而无不在也。夫夷以近，则游者众；险以远，则至者少。而世之奇伟、瑰怪，非常之观，常在于险远，而人之所罕至焉，故非有志者不能至也。有志矣，不随以止也，然力不足者，亦不能至也。有志与力，而又不随以怠，至于幽暗昏惑而无物以相之，亦不能至也。然力足以至焉，于人为可讥，而在己为有悔；尽吾志也而不能至者，可以无悔矣，其孰能讥之乎？此余之所得也！\n余于仆碑，又以悲夫古书之不存，后世之谬其传而莫能名者，何可胜道也哉！此所以学者不可以不深思而慎取之也。\n四人者：庐陵萧君圭君玉，长乐王回深父，余弟安国平父、安上纯父。\n至和元年七月某日，临川王某记。"
  },
  {
    "title": "早寒江上有怀",
    "author": {
      "name": "孟浩然",
      "dynasty": "唐"
    },
    "type": "poetry",
    "content": "木落雁南度，北风江上寒。\n我家襄水曲，遥隔楚云端。\n乡泪客中尽，孤帆天际看。\n迷津欲有问，平海夕漫漫。"
  },
  {
    "title": "正月十五夜灯",
    "author": {
      "name": "张祜",
      "dynasty": "唐"
    },
    "type": "poetry",
    "content": "千门开锁万灯明，正月中旬动地京。\n三百内人连袖舞，一时天上著词声。"
  },
  {
    "title": "赠卫八处士",
    "author": {
      "name": "杜甫",
      "dynasty": "唐"
    },
    "type": "poetry",
    "content": "人生不相见，动如参与商。\n今夕复何夕，共此灯烛光。\n少壮能几时，鬓发各已苍。\n访旧半为鬼，惊呼热中肠。\n焉知二十载，重上君子堂。\n昔别君未婚，儿女忽成行。\n怡然敬父执，问我来何方。\n问答未及已，儿女罗酒浆。\n夜雨剪春韭，新炊间黄粱。\n主称会面难，一举累十觞。\n十觞亦不醉，感子故意长。\n明日隔山岳，世事两茫茫。"
  },
  {
    "title": "卖油翁",
    "author": {
      "name": "欧阳修",
      "dynasty": "宋"
    },
    "type": "ancient",
    "content": "陈康肃公善射，当世无双 ，公亦以此自矜。尝射于家圃，有卖油翁释担而立，睨之，久而不去。见其发矢十中八九，但微颔之。\n康肃问曰：“汝亦知射乎？吾射不亦精乎？”翁曰：“无他， 但手熟尔。”康肃忿然曰：“尔安敢轻吾射！”翁曰：“以我酌油知之。”乃取一葫芦置于地，以钱覆其口，徐以杓酌油沥之，自钱孔入，而钱不湿。因曰：“我亦无他，惟手熟尔。”康肃笑而遣之。\n此与庄生所谓解牛斫轮者何异？"
  },
  {
    "title": "伯牙绝弦",
    "author": {
      "name": "佚名",
      "dynasty": "未知"
    },
    "type": "poetry",
    "content": "伯牙善鼓琴，钟子期善听。伯牙鼓琴，志在高山，钟子期曰：“善哉，峨峨兮若泰山！”志在流水，钟子期曰：“善哉，洋洋兮若江河！”伯牙所念，钟子期必得之。子期死，伯牙谓世再无知音，乃破琴绝弦，终身不复鼓。"
  },
  {
    "title": "静女",
    "author": {
      "name": "佚名",
      "dynasty": "先秦"
    },
    "type": "ancient",
    "content": "静女其姝，俟我于城隅。爱而不见，搔首踟蹰。\n静女其娈，贻我彤管。彤管有炜，说怿女美。\n自牧归荑，洵美且异。匪女之为美，美人之贻。"
  },
  {
    "title": "山坡羊·骊山怀古",
    "author": {
      "name": "张养浩",
      "dynasty": "元"
    },
    "type": "poetry",
    "content": "骊山四顾，阿房一炬，当时奢侈今何处？只见草萧疏，水萦纡。至今遗恨迷烟树。列国周齐秦汉楚，赢，都变做了土；输，都变做了土。"
  },
  {
    "title": "蝶恋花·泪湿罗衣脂粉满",
    "author": {
      "name": "李清照",
      "dynasty": "宋"
    },
    "type": "poetry",
    "content": "泪湿罗衣脂粉满，四叠阳关，唱到千千遍。人道山长水又断，萧萧微雨闻孤馆。\n惜别伤离方寸乱，忘了临行，酒盏深和浅。好把音书凭过雁，东莱不似蓬莱远。"
  },
  {
    "title": "早梅",
    "author": {
      "name": "张谓",
      "dynasty": "唐"
    },
    "type": "poetry",
    "content": "一树寒梅白玉条，迥临村路傍溪桥。\n不知近水花先发，疑是经冬雪未销。"
  },
  {
    "title": "浪淘沙·把酒祝东风",
    "author": {
      "name": "欧阳修",
      "dynasty": "宋"
    },
    "type": "poetry",
    "content": "把酒祝东风，且共从容。垂杨紫陌洛城东。总是当时携手处，游遍芳丛。\n聚散苦匆匆，此恨无穷。今年花胜去年红。可惜明年花更好，知与谁同？"
  },
  {
    "title": "玉楼春·尊前拟把归期说",
    "author": {
      "name": "欧阳修",
      "dynasty": "宋"
    },
    "type": "poetry",
    "content": "尊前拟把归期说，欲语春容先惨咽。\n人生自是有情痴，此恨不关风与月。\n离歌且莫翻新阕，一曲能教肠寸结。\n直须看尽洛城花，始共春风容易别。"
  },
  {
    "title": "九日登高",
    "author": {
      "name": "王勃",
      "dynasty": "唐"
    },
    "type": "poetry",
    "content": "九月九日望乡台，他席他乡送客杯。\n人情已厌南中苦，鸿雁那从北地来。"
  },
  {
    "title": "山园小梅二首",
    "author": {
      "name": "林逋",
      "dynasty": "宋"
    },
    "type": "poetry",
    "content": "众芳摇落独暄妍，占尽风情向小园。\n疏影横斜水清浅，暗香浮动月黄昏。\n霜禽欲下先偷眼，粉蝶如知合断魂。\n幸有微吟可相狎，不须檀板共金樽。\n剪绡零碎点酥乾，向背稀稠画亦难。\n日薄从甘春至晚，霜深应怯夜来寒。\n澄鲜只共邻僧惜，冷落犹嫌俗客看。\n忆着江南旧行路，酒旗斜拂堕吟鞍。"
  },
  {
    "title": "山市",
    "author": {
      "name": "蒲松龄",
      "dynasty": "清"
    },
    "type": "ancient",
    "content": "奂山山市，邑八景之一也，然数年恒不一见。孙公子禹年与同人饮楼上，忽见山头有孤塔耸起，高插青冥，相顾惊疑，念近中无此禅院。无何，见宫殿数十所，碧瓦飞甍，始悟为山市。未几，高垣睥睨，连亘六七里，居然城郭矣。中有楼若者，堂若者，坊若者，历历在目，以亿万计。忽大风起，尘气莽莽然，城市依稀而已。既而风定天清，一切乌有，惟危楼一座，直接霄汉。楼五架，窗扉皆洞开；一行有五点明处，楼外天也。\n层层指数，楼愈高，则明渐少。数至八层，裁如星点。又其上，则黯然缥缈，不可计其层次矣。而楼上人往来屑屑，或凭或立，不一状。逾时，楼渐低，可见其顶；又渐如常楼；又渐如高舍；倏忽如拳如豆，遂不可见。\n又闻有早行者，见山上人烟市肆，与世无别，故又名“鬼市”云。"
  },
  {
    "title": "鹧鸪天·送人",
    "author": {
      "name": "辛弃疾",
      "dynasty": "宋"
    },
    "type": "ancient",
    "content": "唱彻阳关泪未干，功名馀事且加餐。浮天水送无穷树，带雨云埋一半山。\n今古恨，几千般，只应离合是悲欢？江头未是风波恶，别有人间行路难！"
  },
  {
    "title": "临江仙·送钱穆父",
    "author": {
      "name": "苏轼",
      "dynasty": "宋"
    },
    "type": "poetry",
    "content": "一别都门三改火，天涯踏尽红尘。依然一笑作春温。无波真古井，有节是秋筠。\n惆怅孤帆连夜发，送行淡月微云。尊前不用翠眉颦。人生如逆旅，我亦是行人。"
  },
  {
    "title": "屈原塔",
    "author": {
      "name": "苏轼",
      "dynasty": "宋"
    },
    "type": "poetry",
    "content": "楚人悲屈原，千载意未歇。\n精魂飘何处，父老空哽咽。\n至今沧江上，投饭救饥渴。\n遗风成竞渡，哀叫楚山裂。\n屈原古壮士，就死意甚烈。\n世俗安得知，眷眷不忍决。\n南宾旧属楚，山上有遗塔。\n应是奉佛人，恐子就沦灭。\n此事虽无凭，此意固已切。\n古人谁不死，何必较考折。\n名声实无穷，富贵亦暂热。\n大夫知此理，所以持死节。"
  },
  {
    "title": "行路难三首",
    "author": {
      "name": "李白",
      "dynasty": "唐"
    },
    "type": "poetry",
    "content": "金樽清酒斗十千，玉盘珍羞直万钱。\n停杯投箸不能食，拔剑四顾心茫然。\n欲渡黄河冰塞川，将登太行雪满山。\n闲来垂钓碧溪上，忽复乘舟梦日边。\n行路难！行路难！多歧路，今安在？\n长风破浪会有时，直挂云帆济沧海。\n大道如青天，我独不得出。\n羞逐长安社中儿，赤鸡白雉赌梨栗。\n弹剑作歌奏苦声，曳裾王门不称情。\n淮阴市井笑韩信，汉朝公卿忌贾生。\n君不见昔时燕家重郭隗，拥篲折节无嫌猜。\n剧辛乐毅感恩分，输肝剖胆效英才。\n昭王白骨萦蔓草，谁人更扫黄金台？\n行路难，归去来！\n有耳莫洗颍川水，有口莫食首阳蕨。\n含光混世贵无名，何用孤高比云月？\n吾观自古贤达人，功成不退皆殒身。\n子胥既弃吴江上，屈原终投湘水滨。\n陆机雄才岂自保？李斯税驾苦不早。\n华亭鹤唳讵可闻？上蔡苍鹰何足道？\n君不见吴中张翰称达生，秋风忽忆江东行。\n且乐生前一杯酒，何须身后千载名？"
  },
  {
    "title": "菩萨蛮·人人尽说江南好",
    "author": {
      "name": "韦庄",
      "dynasty": "唐"
    },
    "type": "ancient",
    "content": "人人尽说江南好，游人只合江南老。春水碧于天，画船听雨眠。\n垆边人似月，皓腕凝霜雪。未老莫还乡，还乡须断肠。"
  },
  {
    "title": "观书",
    "author": {
      "name": "于谦",
      "dynasty": "明"
    },
    "type": "poetry",
    "content": "书卷多情似故人，晨昏忧乐每相亲。\n眼前直下三千字，胸次全无一点尘。\n活水源流随处满，东风花柳逐时新。\n金鞍玉勒寻芳客，未信我庐别有春。"
  },
  {
    "title": "鹤冲天·黄金榜上",
    "author": {
      "name": "柳永",
      "dynasty": "宋"
    },
    "type": "ancient",
    "content": "黄金榜上，偶失龙头望。明代暂遗贤，如何向。未遂风云便，争不恣狂荡。何须论得丧？才子词人，自是白衣卿相。\n烟花巷陌，依约丹青屏障。幸有意中人，堪寻访。且恁偎红倚翠，风流事，平生畅。青春都一饷。忍把浮名，换了浅斟低唱！"
  },
  {
    "title": "春夜宴桃李园序",
    "author": {
      "name": "李白",
      "dynasty": "唐"
    },
    "type": "poetry",
    "content": "夫天地者，万物之逆旅也；光阴者，百代之过客也。而浮生若梦，为欢几何？古人秉烛夜游，良有以也。况阳春召我以烟景，大块假我以文章。会桃花之芳园，序天伦之乐事。群季俊秀，皆为惠连；吾人咏歌，独惭康乐。幽赏未已，高谈转清。开琼筵以坐花，飞羽觞而醉月。不有佳咏，何伸雅怀？如诗不成，罚依金谷酒数。"
  },
  {
    "title": "寄扬州韩绰判官",
    "author": {
      "name": "杜牧",
      "dynasty": "唐"
    },
    "type": "poetry",
    "content": "青山隐隐水迢迢，秋尽江南草未凋。\n二十四桥明月夜，玉人何处教吹箫？"
  },
  {
    "title": "春日偶成",
    "author": {
      "name": "程颢",
      "dynasty": "宋"
    },
    "type": "poetry",
    "content": "云淡风轻近午天，傍花随柳过前川。\n时人不识余心乐，将谓偷闲学少年。"
  },
  {
    "title": "秦风·无衣",
    "author": {
      "name": "佚名",
      "dynasty": "先秦"
    },
    "type": "poetry",
    "content": "岂曰无衣？与子同袍。王于兴师，修我戈矛。与子同仇！\n岂曰无衣？与子同泽。王于兴师，修我矛戟。与子偕作！\n岂曰无衣？与子同裳。王于兴师，修我甲兵。与子偕行！"
  },
  {
    "title": "菩提偈",
    "author": {
      "name": "惠能",
      "dynasty": "唐"
    },
    "type": "ancient",
    "content": "菩提本无树，明镜亦非台。\n佛性常清净，何处有尘埃！\n心是菩提树，身为明镜台。\n明镜本清净，何处染尘埃！\n菩提本无树，明镜亦非台。\n本来无一物，何处惹尘埃！\n菩提只向心觅，何劳向外求玄？\n听说依此修行，西方只在目前！"
  },
  {
    "title": "除夜太原寒甚",
    "author": {
      "name": "于谦",
      "dynasty": "明"
    },
    "type": "poetry",
    "content": "寄语天涯客，轻寒底用愁。\n春风来不远，只在屋东头。"
  },
  {
    "title": "一剪梅·舟过吴江",
    "author": {
      "name": "蒋捷",
      "dynasty": "宋"
    },
    "type": "poetry",
    "content": "一片春愁待酒浇。江上舟摇，楼上帘招。秋娘渡与泰娘桥，风又飘飘，雨又萧萧。\n何日归家洗客袍？银字笙调，心字香烧。流光容易把人抛，红了樱桃，绿了芭蕉。"
  },
  {
    "title": "秋风辞",
    "author": {
      "name": "刘彻",
      "dynasty": "汉"
    },
    "type": "ancient",
    "content": "秋风起兮白云飞，草木黄落兮雁南归。\n兰有秀兮菊有芳，怀佳人兮不能忘。\n泛楼船兮济汾河，横中流兮扬素波。\n箫鼓鸣兮发棹歌，欢乐极兮哀情多。\n少壮几时兮奈老何！"
  },
  {
    "title": "忆江南三首",
    "author": {
      "name": "白居易",
      "dynasty": "唐"
    },
    "type": "poetry",
    "content": "江南好，风景旧曾谙；日出江花红胜火，春来江水绿如蓝。能不忆江南？\n江南忆，最忆是杭州；山寺月中寻桂子，郡亭枕上看潮头。何日更重游！\n江南忆，其次忆吴宫；吴酒一杯春竹叶，吴娃双舞醉芙蓉。早晚复相逢！"
  },
  {
    "title": "木瓜",
    "author": {
      "name": "佚名",
      "dynasty": "先秦"
    },
    "type": "poetry",
    "content": "投我以木瓜，报之以琼琚。匪报也，永以为好也！\n投我以木桃，报之以琼瑶。匪报也，永以为好也！\n投我以木李，报之以琼玖。匪报也，永以为好也！"
  },
  {
    "title": "鹧鸪天·桂花",
    "author": {
      "name": "李清照",
      "dynasty": "宋"
    },
    "type": "poetry",
    "content": "暗淡轻黄体性柔，情疏迹远只香留。何须浅碧深红色，自是花中第一流。\n梅定妒，菊应羞，画阑开处冠中秋。骚人可煞无情思，何事当年不见收。"
  },
  {
    "title": "鹧鸪天·彩袖殷勤捧玉钟",
    "author": {
      "name": "晏几道",
      "dynasty": "宋"
    },
    "type": "poetry",
    "content": "彩袖殷勤捧玉钟，当年拚却醉颜红。舞低杨柳楼心月，歌尽桃花扇底风。\n从别后，忆相逢，几回魂梦与君同。今宵剩把银釭照，犹恐相逢是梦中。"
  },
  {
    "title": "夸父逐日",
    "author": {
      "name": "佚名",
      "dynasty": "先秦"
    },
    "type": "poetry",
    "content": "夸父与日逐走，入日；渴，欲得饮，饮于河、渭；河、渭不足，北饮大泽。未至，道渴而死。弃其杖，化为邓林。"
  },
  {
    "title": "和张仆射塞下曲·其三",
    "author": {
      "name": "卢纶",
      "dynasty": "唐"
    },
    "type": "poetry",
    "content": "月黑雁飞高，单于夜遁逃。\n欲将轻骑逐，大雪满弓刀。"
  },
  {
    "title": "正月十五夜",
    "author": {
      "name": "苏味道",
      "dynasty": "唐"
    },
    "type": "poetry",
    "content": "火树银花合，星桥铁锁开。\n暗尘随马去，明月逐人来。\n游伎皆秾李，行歌尽落梅。\n金吾不禁夜，玉漏莫相催。"
  },
  {
    "title": "端午即事",
    "author": {
      "name": "文天祥",
      "dynasty": "宋"
    },
    "type": "poetry",
    "content": "五月五日午，赠我一枝艾。 故人不可见，新知万里外。\n丹心照夙昔，鬓发日已改。 我欲从灵均，三湘隔辽海。"
  },
  {
    "title": "秋浦歌十七首·其十四",
    "author": {
      "name": "李白",
      "dynasty": "唐"
    },
    "type": "poetry",
    "content": "炉火照天地，红星乱紫烟。\n赧郎明月夜，歌曲动寒川。"
  },
  {
    "title": "马诗二十三首·其五",
    "author": {
      "name": "李贺",
      "dynasty": "唐"
    },
    "type": "poetry",
    "content": "大漠沙如雪，燕山月似钩。\n何当金络脑，快走踏清秋。"
  },
  {
    "title": "送别",
    "author": {
      "name": "王之涣",
      "dynasty": "唐"
    },
    "type": "poetry",
    "content": "杨柳东风树，青青夹御河。\n近来攀折苦，应为别离多。"
  },
  {
    "title": "玉楼春·春景",
    "author": {
      "name": "宋祁",
      "dynasty": "宋"
    },
    "type": "poetry",
    "content": "东城渐觉风光好。縠皱波纹迎客棹。绿杨烟外晓寒轻，红杏枝头春意闹。\n浮生长恨欢娱少。肯爱千金轻一笑。为君持酒劝斜阳，且向花间留晚照。"
  },
  {
    "title": "从军行七首",
    "author": {
      "name": "王昌龄",
      "dynasty": "唐"
    },
    "type": "poetry",
    "content": "烽火城西百尺楼，黄昏独上海风秋。\n更吹羌笛关山月，无那金闺万里愁。\n琵琶起舞换新声，总是关山旧别情。\n撩乱边愁听不尽，高高秋月照长城。\n关城榆叶早疏黄，日暮云沙古战场。\n表请回军掩尘骨，莫教兵士哭龙荒。\n青海长云暗雪山，孤城遥望玉门关。\n黄沙百战穿金甲，不破楼兰终不还。\n大漠风尘日色昏，红旗半卷出辕门。\n前军夜战洮河北，已报生擒吐谷浑。\n胡瓶落膊紫薄汗，碎叶城西秋月团。\n明敕星驰封宝剑，辞君一夜取楼兰。\n玉门山嶂几千重，山北山南总是烽。\n人依远戍须看火，马踏深山不见踪。"
  },
  {
    "title": "鸿门宴",
    "author": {
      "name": "司马迁",
      "dynasty": "汉"
    },
    "type": "ancient",
    "content": "沛公军霸上，未得与项羽相见。沛公左司马曹无伤使人言于项羽曰：“沛公欲王关中，使子婴为相，珍宝尽有之。”项羽大怒曰：“旦日飨士卒，为击破沛公军！”当是时，项羽兵四十万，在新丰鸿门；沛公兵十万，在霸上。范增说项羽曰：“沛公居山东时，贪于财货，好美姬。今入关，财物无所取，妇女无所幸，此其志不在小。吾令人望其气，皆为龙虎，成五彩，此天子气也。急击勿失！”\n楚左尹项伯者，项羽季父也，素善留侯张良。张良是时从沛公，项伯乃夜驰之沛公军，私见张良，具告以事，欲呼张良与俱去，曰：“毋从俱死也。”张良曰：“臣为韩王送沛公，沛公今事有急，亡去不义，不可不语。”\n良乃入，具告沛公。沛公大惊，曰：“为之奈何？”张良曰：“谁为大王为此计者？”曰：“鲰生说我曰：‘距关，毋内诸侯，秦地可尽王也。’故听之。”良曰：“料大王士卒足以当项王乎？”沛公默然，曰：“固不如也。且为之奈何？”张良曰：“请往谓项伯，言沛公不敢背项王也。”沛公曰：“君安与项伯有故？”张良曰：“秦时与臣游，项伯杀人，臣活之；今事有急，故幸来告良。”沛公曰：“孰与君少长？”良曰：“长于臣。”沛公曰：“君为我呼入，吾得兄事之。”张良出，要项伯。项伯即入见沛公。沛公奉卮酒为寿，约为婚姻，曰：“吾入关，秋毫不敢有所近，籍吏民封府库，而待将军。所以遣将守关者，备他盗之出入与非常也。日夜望将军至，岂敢反乎！愿伯具言臣之不敢倍德也。”项伯许诺，谓沛公曰：“旦日不可不蚤自来谢项王。”沛公曰：“诺。”于是项伯复夜去，至军中，具以沛公言报项王，因言曰：“沛公不先破关中，公岂敢入乎？今人有大功而击之，不义也。不如因善遇之。”项王许诺。\n沛公旦日从百余骑来见项王，至鸿门，谢曰：“臣与将军戮力而攻秦，将军战河北，臣战河南，然不自意能先入关破秦，得復见将军于此。今者有小人之言，令将军与臣有郤……”项王曰：“此沛公左司马曹无伤言之；不然，籍何以至此。”项王即日因留沛公与饮。项王、项伯东向坐，亚父南向坐。亚父者，范增也。沛公北向坐，张良西向侍。范增数目项王，举所佩玉玦以示之者三，项王默然不应。范增起，出召项庄，谓曰：“君王为人不忍。若入前为寿，寿毕，请以剑舞，因击沛公于坐，杀之。不者，若属皆且为所虏。”庄则入为寿。寿毕，曰：“君王与沛公饮，军中无以为乐，请以剑舞。”项王曰：“诺。”项庄拔剑起舞，项伯亦拔剑起舞，常以身翼蔽沛公，庄不得击。\n于是张良至军门见樊哙。樊哙曰：“今日之事何如？”良曰：“甚急！今者项庄拔剑舞，其意常在沛公也。”哙曰：“此迫矣！臣请入，与之同命。”哙即带剑拥盾入军门。交戟之卫士欲止不内，樊哙侧其盾以撞，卫士仆地，哙遂入，披帷西向立，瞋目视项王，头发上指，目眦尽裂。项王按剑而跽曰：“客何为者？”张良曰：“沛公之参乘樊哙者也。”项王曰：“壮士，赐之卮酒。”则与斗卮酒。哙拜谢，起，立而饮之。项王曰：“赐之彘肩。”则与一生彘肩。樊哙覆其盾于地，加彘肩上，拔剑切而啖之。项王曰：“壮士！能復饮乎？”樊哙曰：“臣死且不避，卮酒安足辞！夫秦王有虎狼之心，杀人如不能举，刑人如恐不胜，天下皆叛之。怀王与诸将约曰：‘先破秦入咸阳者王之。’今沛公先破秦入咸阳，毫毛不敢有所近，封闭宫室，还军霸上，以待大王来。故遣将守关者，备他盗出入与非常也。劳苦而功高如此，未有封侯之赏，而听细说，欲诛有功之人。此亡秦之续耳，窃为大王不取也！”项王未有以应，曰：“坐。”樊哙从良坐。\n坐须臾，沛公起如厕，因招樊哙出。沛公已出，项王使都尉陈平召沛公。沛公曰：“今者出，未辞也，为之奈何？”樊哙曰：“大行不顾细谨，大礼不辞小让。如今人方为刀俎，我为鱼肉，何辞为？”于是遂去。乃令张良留谢。良问曰：“大王来何操？”曰：“我持白璧一双，欲献项王，玉斗一双，欲与亚父。会其怒，不敢献。公为我献之。”张良曰：“谨诺。”当是时，项王军在鸿门下，沛公军在霸上，相去四十里。沛公则置车骑，脱身独骑，与樊哙、夏侯婴、靳强、纪信等四人持剑盾步走，从郦山下，道芷阳间行。沛公谓张良曰：“从此道至吾军，不过二十里耳。度我至军中，公乃入。”\n沛公已去，间至军中。张良入谢，曰：“沛公不胜桮杓，不能辞。谨使臣良奉白璧一双，再拜献大王足下，玉斗一双，再拜奉大将军足下。”项王曰：“沛公安在？”良曰：“闻大王有意督过之，脱身独去，已至军矣。”项王则受璧，置之坐上。亚父受玉斗，置之地，拔剑撞而破之，曰：“唉！竖子不足与谋。夺项王天下者，必沛公也。吾属今为之虏矣！”\n沛公至军，立诛杀曹无伤。"
  },
  {
    "title": "一毛不拔",
    "author": {
      "name": "邯郸淳",
      "dynasty": "魏"
    },
    "type": "ancient",
    "content": "一猴死，见冥王，求转人身。王曰：“既欲做人，须将毛尽拔去。”即唤夜叉拔之。方拔一根，猴不胜痛叫。王笑曰：“看你一毛不拔，如何做人？”"
  },
  {
    "title": "黔之驴",
    "author": {
      "name": "柳宗元",
      "dynasty": "唐"
    },
    "type": "ancient",
    "content": "黔无驴，有好事者船载以入。至则无可用，放之山下。虎见之，庞然大物也，以为神，蔽林间窥之。稍出近之，慭慭然，莫相知。\n他日，驴一鸣，虎大骇，远遁；以为且噬己也，甚恐。然往来视之，觉无异能者；益习其声，又近出前后，终不敢搏。稍近，益狎，荡倚冲冒。驴不胜怒，蹄之。虎因喜，计之曰：“技止此耳！”因跳踉大?，断其喉，尽其肉，乃去。\n噫！形之庞也类有德，声之宏也类有能。向不出其技，虎虽猛，疑畏，卒不敢取。今若是焉，悲夫！"
  },
  {
    "title": "苏幕遮·燎沉香",
    "author": {
      "name": "周邦彦",
      "dynasty": "宋"
    },
    "type": "poetry",
    "content": "燎沉香，消溽暑。鸟雀呼晴，侵晓窥檐语。叶上初阳干宿雨、水面清圆，一一风荷举。\n故乡遥，何日去。家住吴门，久作长安旅。五月渔郎相忆否。小楫轻舟，梦入芙蓉浦。"
  },
  {
    "title": "愚人食盐",
    "author": {
      "name": "僧伽斯那",
      "dynasty": "南北朝"
    },
    "type": "poetry",
    "content": "昔有愚人，至于他家。主人与食，嫌淡无味。主人闻已，更为益盐。既得盐美，便自念言：“所以美者，缘有盐故。少有尚尔，况复多也？”愚人无智，便空食盐。食已口爽，反为其患。"
  },
  {
    "title": "兵车行",
    "author": {
      "name": "杜甫",
      "dynasty": "唐"
    },
    "type": "ancient",
    "content": "车辚辚，马萧萧，行人弓箭各在腰。\n耶娘妻子走相送，尘埃不见咸阳桥。\n牵衣顿足拦道哭，哭声直上干云霄。\n道旁过者问行人，行人但云点行频。\n或从十五北防河，便至四十西营田。\n去时里正与裹头，归来头白还戍边。\n边庭流血成海水，武皇开边意未已。\n君不闻汉家山东二百州，千村万落生荆杞。\n纵有健妇把锄犁，禾生陇亩无东西。\n况复秦兵耐苦战，被驱不异犬与鸡。\n长者虽有问，役夫敢申恨？\n且如今年冬，未休关西卒。\n县官急索租，租税从何出？\n信知生男恶，反是生女好。\n生女犹得嫁比邻，生男埋没随百草。\n君不见，青海头，古来白骨无人收。\n新鬼烦冤旧鬼哭，天阴雨湿声啾啾！"
  },
  {
    "title": "后赤壁赋",
    "author": {
      "name": "苏轼",
      "dynasty": "宋"
    },
    "type": "ancient",
    "content": "是岁十月之望，步自雪堂，将归于临皋。二客从予过黄泥之坂。霜露既降，木叶尽脱， 人影在地，仰见明月，顾而乐之，行歌相答。已而叹曰：“有客无酒，有酒无肴，月白风 清，如此良夜何！”客曰：“今者薄暮，举网得鱼，巨口细鳞，状如松江之鲈。顾安所得酒 乎？”归而谋诸妇。妇曰：“我有斗酒，藏之久矣，以待子不时之需。”于是携酒与鱼，复 游于赤壁之下。江流有声，断岸千尺；山高月小，水落石出。曾日月之几何，而江山不可复 识矣。予乃摄衣而上，履巉岩，披蒙茸，踞虎豹，登虬龙，攀栖鹘之危巢，俯冯夷之幽 宫。盖二客不能从焉。划然长啸，草木震动，山鸣谷应，风起水涌。予亦悄然而悲，肃然而 恐，凛乎其不可留也。反而登舟，放乎中流，听其所止而休焉。时夜将半，四顾寂寥。适有 孤鹤，横江东来。翅如车轮，玄裳缟衣，戛然长鸣，掠予舟而西也。\n须臾客去，予亦就睡。梦一道士，羽衣蹁跹，过临皋之下，揖予而言曰：“赤壁之游乐 乎？”问其姓名，俯而不答。“呜呼！噫嘻！我知之矣。畴昔之夜，飞鸣而过我者，非子也 邪？”道士顾笑，予亦惊寤。开户视之，不见其处。"
  },
  {
    "title": "长相思·汴水流",
    "author": {
      "name": "白居易",
      "dynasty": "唐"
    },
    "type": "ancient",
    "content": "汴水流，泗水流，流到瓜州古渡头。吴山点点愁。\n思悠悠，恨悠悠，恨到归时方始休。月明人倚楼。"
  },
  {
    "title": "蝶恋花·春暮",
    "author": {
      "name": "李煜",
      "dynasty": "五代"
    },
    "type": "ancient",
    "content": "遥夜亭皋闲信步。才过清明，渐觉伤春暮。数点雨声风约住。朦胧淡月云来去。\n桃杏依稀香暗渡。谁在秋千，笑里轻轻语。一寸相思千万绪。人间没个安排处。"
  },
  {
    "title": "清明夜",
    "author": {
      "name": "白居易",
      "dynasty": "唐"
    },
    "type": "poetry",
    "content": "好风胧月清明夜，碧砌红轩刺史家。\n独绕回廊行复歇，遥听弦管暗看花。"
  },
  {
    "title": "贾生",
    "author": {
      "name": "李商隐",
      "dynasty": "唐"
    },
    "type": "poetry",
    "content": "宣室求贤访逐臣，贾生才调更无伦。\n可怜夜半虚前席，不问苍生问鬼神。"
  },
  {
    "title": "赠荷花",
    "author": {
      "name": "李商隐",
      "dynasty": "唐"
    },
    "type": "poetry",
    "content": "世间花叶不相伦，花入金盆叶作尘。\n惟有绿荷红菡萏，卷舒开合任天真。\n此花此叶常相映，翠减红衰愁杀人。"
  },
  {
    "title": "别云间",
    "author": {
      "name": "夏完淳",
      "dynasty": "明"
    },
    "type": "poetry",
    "content": "三年羁旅客，今日又南冠。\n无限山河泪，谁言天地宽！\n已知泉路近，欲别故乡难。\n毅魄归来日，灵旗空际看。"
  },
  {
    "title": "凉州词二首",
    "author": {
      "name": "王翰",
      "dynasty": "唐"
    },
    "type": "poetry",
    "content": "葡萄美酒夜光杯，欲饮琵琶马上催。\n醉卧沙场君莫笑，古来征战几人回?\n秦中花鸟已应阑，塞外风沙犹自寒。\n夜听胡笳折杨柳，教人意气忆长安。"
  },
  {
    "title": "登科后",
    "author": {
      "name": "孟郊",
      "dynasty": "唐"
    },
    "type": "poetry",
    "content": "昔日龌龊不足夸，今朝放荡思无涯。\n春风得意马蹄疾，一日看尽长安花。"
  },
  {
    "title": "杂诗",
    "author": {
      "name": "陶渊明",
      "dynasty": "晋"
    },
    "type": "poetry",
    "content": "人生无根蒂，飘如陌上尘。\n分散逐风转，此已非常身。\n落地为兄弟，何必骨肉亲！\n得欢当作乐，斗酒聚比邻。\n盛年不重来，一日难再晨。\n及时当勉励，岁月不待人。"
  },
  {
    "title": "春思",
    "author": {
      "name": "李白",
      "dynasty": "唐"
    },
    "type": "poetry",
    "content": "燕草如碧丝，秦桑低绿枝。\n当君怀归日，是妾断肠时。\n春风不相识，何事入罗帏。"
  },
  {
    "title": "庄子与惠子游于濠梁",
    "author": {
      "name": "佚名",
      "dynasty": "先秦"
    },
    "type": "ancient",
    "content": "庄子与惠子游于濠梁之上。庄子曰：“鯈鱼出游从容，是鱼之乐也。”惠子曰：“子非鱼，安知鱼之乐？”庄子曰：“子非我，安知我不知鱼之乐？”惠子曰：“我非子，固不知子矣；子固非鱼也，子之不知鱼之乐全矣！”庄子曰：“请循其本。子曰‘汝安知鱼乐’云者，既已知吾知之而问我。我知之濠上也。”"
  },
  {
    "title": "夜上受降城闻笛",
    "author": {
      "name": "李益",
      "dynasty": "唐"
    },
    "type": "poetry",
    "content": "回乐峰前沙似雪，受降城外月如霜。\n不知何处吹芦管，一夜征人尽望乡。"
  },
  {
    "title": "别老母",
    "author": {
      "name": "黄景仁",
      "dynasty": "清"
    },
    "type": "poetry",
    "content": "搴帷拜母河梁去，白发愁看泪眼枯。\n惨惨柴门风雪夜，此时有子不如无。"
  },
  {
    "title": "塞下曲六首·其一",
    "author": {
      "name": "李白",
      "dynasty": "唐"
    },
    "type": "poetry",
    "content": "五月天山雪，无花只有寒。\n笛中闻折柳，春色未曾看。\n晓战随金鼓，宵眠抱玉鞍。\n愿将腰下剑，直为斩楼兰。"
  },
  {
    "title": "临江仙·寒柳",
    "author": {
      "name": "纳兰性德",
      "dynasty": "清"
    },
    "type": "ancient",
    "content": "飞絮飞花何处是，层冰积雪摧残，疏疏一树五更寒。爱他明月好，憔悴也相关。\n最是繁丝摇落后，转教人忆春山。湔裙梦断续应难。西风多少恨，吹不散眉弯。"
  },
  {
    "title": "牧童",
    "author": {
      "name": "吕岩",
      "dynasty": "唐"
    },
    "type": "poetry",
    "content": "草铺横野六七里，笛弄晚风三四声。\n归来饱饭黄昏后，不脱蓑衣卧月明。"
  },
  {
    "title": "春宵",
    "author": {
      "name": "苏轼",
      "dynasty": "宋"
    },
    "type": "poetry",
    "content": "春宵一刻值千金，花有清香月有阴。\n歌管楼台声细细，秋千院落夜沉沉。"
  },
  {
    "title": "秋词二首",
    "author": {
      "name": "刘禹锡",
      "dynasty": "唐"
    },
    "type": "poetry",
    "content": "自古逢秋悲寂寥，我言秋日胜春朝。\n晴空一鹤排云上，便引诗情到碧霄。\n山明水净夜来霜，数树深红出浅黄。\n试上高楼清入骨，岂如春色嗾人狂。"
  },
  {
    "title": "和端午",
    "author": {
      "name": "张耒",
      "dynasty": "宋"
    },
    "type": "poetry",
    "content": "竞渡深悲千载冤，忠魂一去讵能还。\n国亡身殒今何有，只留离骚在世间。"
  },
  {
    "title": "刻舟求剑",
    "author": {
      "name": "佚名",
      "dynasty": "先秦"
    },
    "type": "ancient",
    "content": "楚人有涉江者，其剑自舟中坠于水。遽契其舟，曰：“是吾剑之所从坠。”舟止，从其所契者入水求之。舟已行矣，而剑不行，求剑若此，不亦惑乎！"
  },
  {
    "title": "雨过山村",
    "author": {
      "name": "王建",
      "dynasty": "唐"
    },
    "type": "poetry",
    "content": "雨里鸡鸣一两家，竹溪村路板桥斜。\n妇姑相唤浴蚕去，闲看中庭栀子花。"
  },
  {
    "title": "十五夜观灯",
    "author": {
      "name": "卢照邻",
      "dynasty": "唐"
    },
    "type": "poetry",
    "content": "锦里开芳宴，兰缸艳早年。\n缛彩遥分地，繁光远缀天。\n接汉疑星落，依楼似月悬。\n别有千金笑，来映九枝前。"
  },
  {
    "title": "菩萨蛮·平林漠漠烟如织",
    "author": {
      "name": "李白",
      "dynasty": "唐"
    },
    "type": "ancient",
    "content": "平林漠漠烟如织，寒山一带伤心碧。暝色入高楼，有人楼上愁。\n玉阶空伫立，宿鸟归飞急。何处是归程？长亭连短亭。"
  },
  {
    "title": "晚春二首·其一",
    "author": {
      "name": "韩愈",
      "dynasty": "唐"
    },
    "type": "poetry",
    "content": "草树知春不久归，百般红紫斗芳菲。\n杨花榆荚无才思，惟解漫天作雪飞。"
  },
  {
    "title": "河中石兽",
    "author": {
      "name": "纪昀",
      "dynasty": "清"
    },
    "type": "ancient",
    "content": "沧州南一寺临河干，山门圮于河，二石兽并沉焉。阅十余岁，僧募金重修，求石兽于水中，竟不可得。以为顺流下矣，棹数小舟，曳铁钯，寻十余里无迹。\n一讲学家设帐寺中，闻之笑曰：“尔辈不能究物理，是非木杮，岂能为暴涨携之去？乃石性坚重，沙性松浮，湮于沙上，渐沉渐深耳。沿河求之，不亦颠乎？”众服为确论。\n一老河兵闻之，又笑曰：“凡河中失石，当求之于上流。盖石性坚重，沙性松浮，水不能冲石，其反激之力，必于石下迎水处啮沙为坎穴，渐激渐深，至石之半，石必倒掷坎穴中。如是再啮，石又再转。转转不已，遂反溯流逆上矣。求之下流，固颠；求之地中，不更颠乎？”如其言，果得于数里外。然则天下之事，但知其一，不知其二者多矣，可据理臆断欤？"
  },
  {
    "title": "雪梅·其二",
    "author": {
      "name": "卢梅坡",
      "dynasty": "宋"
    },
    "type": "poetry",
    "content": "有梅无雪不精神，有雪无诗俗了人。\n日暮诗成天又雪，与梅并作十分春。"
  },
  {
    "title": "九日齐山登高",
    "author": {
      "name": "杜牧",
      "dynasty": "唐"
    },
    "type": "poetry",
    "content": "江涵秋影雁初飞，与客携壶上翠微。\n尘世难逢开口笑，菊花须插满头归。\n但将酩酊酬佳节，不用登临恨落晖。\n古往今来只如此，牛山何必独霑衣。"
  },
  {
    "title": "南陵别儿童入京",
    "author": {
      "name": "李白",
      "dynasty": "唐"
    },
    "type": "poetry",
    "content": "白酒新熟山中归，黄鸡啄黍秋正肥。\n呼童烹鸡酌白酒，儿女嬉笑牵人衣。\n高歌取醉欲自慰，起舞落日争光辉。\n游说万乘苦不早，著鞭跨马涉远道。\n会稽愚妇轻买臣，余亦辞家西入秦。\n仰天大笑出门去，我辈岂是蓬蒿人。"
  },
  {
    "title": "梦李白二首·其二",
    "author": {
      "name": "杜甫",
      "dynasty": "唐"
    },
    "type": "poetry",
    "content": "浮云终日行，游子久不至。\n三夜频梦君，情亲见君意。\n告归常局促，苦道来不易。\n江湖多风波，舟楫恐失坠。\n出门搔白首，若负平生志。\n冠盖满京华，斯人独憔悴。\n孰云网恢恢，将老身反累。\n千秋万岁名，寂寞身后事。"
  },
  {
    "title": "滕王阁诗",
    "author": {
      "name": "王勃",
      "dynasty": "唐"
    },
    "type": "poetry",
    "content": "滕王高阁临江渚，佩玉鸣鸾罢歌舞。\n画栋朝飞南浦云，珠帘暮卷西山雨。\n闲云潭影日悠悠，物换星移几度秋。\n阁中帝子今何在？槛外长江空自流。"
  },
  {
    "title": "一剪梅·中秋元月",
    "author": {
      "name": "辛弃疾",
      "dynasty": "宋"
    },
    "type": "ancient",
    "content": "忆对中秋丹桂丛，花也杯中，月也杯中。今宵楼上一尊同，云湿纱窗，雨湿纱窗。\n浑欲乘风问化工，路也难通，信也难通。满堂唯有烛花红，歌且从容，杯且从容。"
  },
  {
    "title": "李凭箜篌引",
    "author": {
      "name": "李贺",
      "dynasty": "唐"
    },
    "type": "poetry",
    "content": "吴丝蜀桐张高秋，空山凝云颓不流。\n江娥啼竹素女愁，李凭中国弹箜篌。\n昆山玉碎凤凰叫，芙蓉泣露香兰笑。\n十二门前融冷光，二十三丝动紫皇。\n女娲炼石补天处，石破天惊逗秋雨。\n梦入神山教神妪，老鱼跳波瘦蛟舞。\n吴质不眠倚桂树，露脚斜飞湿寒兔。"
  },
  {
    "title": "满江红·登黄鹤楼有感",
    "author": {
      "name": "岳飞",
      "dynasty": "宋"
    },
    "type": "ancient",
    "content": "遥望中原，荒烟外、许多城郭。想当年、花遮柳护，凤楼龙阁。万岁山前珠翠绕，蓬壶殿里笙歌作。到而今、铁骑满郊畿，风尘恶。\n兵安在？膏锋锷。民安在？填沟壑。叹江山如故，千村寥落。何日请缨提锐旅，一鞭直渡清河洛。却归来、再续汉阳游，骑黄鹤。"
  },
  {
    "title": "赠别",
    "author": {
      "name": "杜牧",
      "dynasty": "唐"
    },
    "type": "poetry",
    "content": "多情却似总无情，唯觉樽前笑不成。\n蜡烛有心还惜别，替人垂泪到天明。"
  },
  {
    "title": "浣溪沙·闺情",
    "author": {
      "name": "李清照",
      "dynasty": "宋"
    },
    "type": "ancient",
    "content": "绣面芙蓉一笑开，斜飞宝鸭衬香腮。眼波才动被人猜。\n一面风情深有韵，半笺娇恨寄幽怀。月移花影约重来。"
  },
  {
    "title": "芙蓉楼送辛渐二首",
    "author": {
      "name": "王昌龄",
      "dynasty": "唐"
    },
    "type": "poetry",
    "content": "寒雨连江夜入吴，平明送客楚山孤。\n洛阳亲友如相问，一片冰心在玉壶。\n丹阳城南秋海阴，丹阳城北楚云深。\n高楼送客不能醉，寂寂寒江明月心。"
  },
  {
    "title": "放言五首·其三",
    "author": {
      "name": "白居易",
      "dynasty": "唐"
    },
    "type": "poetry",
    "content": "赠君一法决狐疑，不用钻龟与祝蓍。\n试玉要烧三日满，辨材须待七年期。\n周公恐惧流言日，王莽谦恭未篡时。\n向使当初身便死，一生真伪复谁知？"
  },
  {
    "title": "鹊踏枝·六曲阑干偎碧树",
    "author": {
      "name": "冯延巳",
      "dynasty": "五代"
    },
    "type": "ancient",
    "content": "六曲阑干偎碧树，杨柳风轻，展尽黄金缕。谁把钿筝移玉柱，穿帘海燕双飞去。\n满眼游丝兼落絮，红杏开时，一霎清明雨。浓睡觉来莺乱语，惊残好梦无寻处。"
  },
  {
    "title": "题乌江亭",
    "author": {
      "name": "杜牧",
      "dynasty": "唐"
    },
    "type": "poetry",
    "content": "胜败兵家事不期，包羞忍耻是男儿。\n江东子弟多才俊，卷土重来未可知。"
  },
  {
    "title": "青松",
    "author": {
      "name": "陈毅",
      "dynasty": "现代"
    },
    "type": "poetry",
    "content": "大雪压青松，青松挺且直。\n要知松高洁，待到雪化时。"
  },
  {
    "title": "桃花溪",
    "author": {
      "name": "张旭",
      "dynasty": "唐"
    },
    "type": "poetry",
    "content": "隐隐飞桥隔野烟，石矶西畔问渔船。\n桃花尽日随流水，洞在清溪何处边。"
  },
  {
    "title": "无题二首",
    "author": {
      "name": "李商隐",
      "dynasty": "唐"
    },
    "type": "poetry",
    "content": "昨夜星辰昨夜风，画楼西畔桂堂东。\n身无彩凤双飞翼，心有灵犀一点通。\n隔座送钩春酒暖，分曹射覆蜡灯红。\n嗟余听鼓应官去，走马兰台类转蓬。\n闻道阊门萼绿华，昔年相望抵天涯。\n岂知一夜秦楼客，偷看吴王苑内花。"
  },
  {
    "title": "春夜",
    "author": {
      "name": "王安石",
      "dynasty": "宋"
    },
    "type": "poetry",
    "content": "金炉香烬漏声残，翦翦轻风阵阵寒。\n春色恼人眠不得，月移花影上栏杆。"
  },
  {
    "title": "踏莎行·郴州旅舍",
    "author": {
      "name": "秦观",
      "dynasty": "宋"
    },
    "type": "ancient",
    "content": "雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。\n驿寄梅花，鱼传尺素。砌成此恨无重数。郴江幸自绕郴山，为谁流下潇湘去。"
  },
  {
    "title": "南园十三首·其五",
    "author": {
      "name": "李贺",
      "dynasty": "唐"
    },
    "type": "poetry",
    "content": "男儿何不带吴钩，收取关山五十州。\n请君暂上凌烟阁，若个书生万户侯？"
  },
  {
    "title": "酒泉子·长忆观潮",
    "author": {
      "name": "潘阆",
      "dynasty": "宋"
    },
    "type": "ancient",
    "content": "长忆观潮，满郭人争江上望。来疑沧海尽成空。万面鼓声中。\n弄潮儿向涛头立。手把红旗旗不湿。别来几向梦中看。梦觉尚心寒。"
  },
  {
    "title": "虞美人·曲阑深处重相见",
    "author": {
      "name": "纳兰性德",
      "dynasty": "清"
    },
    "type": "ancient",
    "content": "曲阑深处重相见，匀泪偎人颤。凄凉别后两应同，最是不胜清怨月明中。\n半生已分孤眠过，山枕檀痕涴。忆来何事最销魂，第一折枝花样画罗裙。"
  },
  {
    "title": "梅花绝句·其一",
    "author": {
      "name": "陆游",
      "dynasty": "宋"
    },
    "type": "poetry",
    "content": "闻道梅花坼晓风，雪堆遍满四山中。\n何方可化身千亿，一树梅花一放翁。"
  },
  {
    "title": "画蛇添足",
    "author": {
      "name": "刘向",
      "dynasty": "汉"
    },
    "type": "ancient",
    "content": "楚有祠者，赐其舍人卮酒，舍人相谓曰：“数人饮之不足，一人饮之有余。请画地为蛇，先成者饮酒。”\n一人蛇先成，引酒且饮之，乃左手持卮，右手画蛇，曰：“吾能为之足。”未成，一人之蛇成，夺其卮曰：“蛇固无足，子安能为之足？”遂饮其酒。为蛇足者，终亡其酒。"
  },
  {
    "title": "新雷",
    "author": {
      "name": "张维屏",
      "dynasty": "清"
    },
    "type": "poetry",
    "content": "造物无言却有情，每于寒尽觉春生。\n千红万紫安排著，只待新雷第一声。"
  },
  {
    "title": "国风·魏风·硕鼠",
    "author": {
      "name": "佚名",
      "dynasty": "先秦"
    },
    "type": "ancient",
    "content": "硕鼠硕鼠，无食我黍！三岁贯女，莫我肯顾。逝将去女，适彼乐土。乐土乐土，爰得我所。\n硕鼠硕鼠，无食我麦！三岁贯女，莫我肯德。逝将去女，适彼乐国。乐国乐国，爰得我直。\n硕鼠硕鼠，无食我苗！三岁贯女，莫我肯劳。逝将去女，适彼乐郊。乐郊乐郊，谁之永号？"
  },
  {
    "title": "樛木",
    "author": {
      "name": "佚名",
      "dynasty": "先秦"
    },
    "type": "poetry",
    "content": "南有樛木，葛藟累之。乐只君子，福履绥之。\n南有樛木，葛藟荒之。乐只君子，福履将之。\n南有樛木，葛藟萦之。乐只君子，福履成之。"
  },
  {
    "title": "涉江采芙蓉",
    "author": {
      "name": "佚名",
      "dynasty": "汉"
    },
    "type": "poetry",
    "content": "涉江采芙蓉，兰泽多芳草。\n采之欲遗谁，所思在远道。\n还顾望旧乡，长路漫浩浩。\n同心而离居，忧伤以终老。"
  },
  {
    "title": "青玉案·凌波不过横塘路",
    "author": {
      "name": "贺铸",
      "dynasty": "宋"
    },
    "type": "ancient",
    "content": "凌波不过横塘路，但目送、芳尘去。锦瑟华年谁与度？月桥花院，琐窗朱户，只有春知处。\n飞云冉冉蘅皋暮，彩笔新题断肠句。试问闲情都几许？一川烟草，满城风絮，梅子黄时雨。\n凌波不过横塘路，但目送、芳尘去。锦瑟华年谁与度？月台花榭，琐窗朱户，只有春知处。\n碧云冉冉蘅皋暮，彩笔新题断肠句。试问闲愁都几许？一川烟草，满城风絮，梅子黄时雨。"
  },
  {
    "title": "蒿里行",
    "author": {
      "name": "曹操",
      "dynasty": "汉"
    },
    "type": "poetry",
    "content": "关东有义士，兴兵讨群凶。\n初期会盟津，乃心在咸阳。\n军合力不齐，踌躇而雁行。\n势利使人争，嗣还自相戕。\n淮南弟称号，刻玺于北方。\n铠甲生虮虱，万姓以死亡。\n白骨露於野，千里无鸡鸣。\n生民百遗一，念之断人肠。"
  },
  {
    "title": "采莲曲",
    "author": {
      "name": "白居易",
      "dynasty": "唐"
    },
    "type": "poetry",
    "content": "菱叶萦波荷飐风，荷花深处小船通。\n逢郎欲语低头笑，碧玉搔头落水中。"
  },
  {
    "title": "前出塞九首·其六",
    "author": {
      "name": "杜甫",
      "dynasty": "唐"
    },
    "type": "poetry",
    "content": "挽弓当挽强，用箭当用长。射人先射马，擒贼先擒王。\n杀人亦有限，列国自有疆。苟能制侵陵，岂在多杀伤。"
  },
  {
    "title": "闲居初夏午睡起·其一",
    "author": {
      "name": "杨万里",
      "dynasty": "宋"
    },
    "type": "poetry",
    "content": "梅子留酸软齿牙，芭蕉分绿与窗纱。\n日长睡起无情思，闲看儿童捉柳花。"
  },
  {
    "title": "文侯与虞人期猎",
    "author": {
      "name": "刘向",
      "dynasty": "汉"
    },
    "type": "ancient",
    "content": "魏文侯与虞人期猎。是日，饮酒乐，天雨。文侯将出，左右曰：“今日饮酒乐，天又雨，公将焉之？”文侯曰：“吾与虞人期猎，虽乐，岂可不一会期哉！”乃往，身自罢之。魏于是乎始强。"
  },
  {
    "title": "定风波·南海归赠王定国侍人寓娘",
    "author": {
      "name": "苏轼",
      "dynasty": "宋"
    },
    "type": "ancient",
    "content": "常羡人间琢玉郎，天应乞与点酥娘。尽道清歌传皓齿，风起，雪飞炎海变清凉。\n万里归来颜愈少，微笑，笑时犹带岭梅香。试问岭南应不好，却道：此心安处是吾乡。"
  },
  {
    "title": "水调歌头·安石在东海",
    "author": {
      "name": "苏轼",
      "dynasty": "宋"
    },
    "type": "ancient",
    "foreword": "余去岁在东武，作水调歌头以寄子由。今年子由相从彭门居百余日，过中秋而去，作此曲以别。余以其语过悲，乃为和之，其意以不早退为戒，以退而相从之乐为慰云耳",
    "content": "安石在东海，从事鬓惊秋。中年亲友难别，丝竹缓离愁。一旦功成名遂，准拟东还海道，扶病入西州。雅志困轩冕，遗恨寄沧洲。\n岁云暮，须早计，要褐裘。故乡归去千里，佳处辄迟留。我醉歌时君和，醉倒须君扶我，惟酒可忘忧。一任刘玄德，相对卧高楼。"
  },
  {
    "title": "世无良猫",
    "author": {
      "name": "乐钧",
      "dynasty": "清"
    },
    "type": "ancient",
    "content": "某恶鼠，破家求良猫。厌以腥膏，眠以毡罽。猫既饱且安，率不食鼠，甚者与鼠游戏，鼠以故益暴。某恐，遂不复蓄猫，以为天下无良猫也。是无猫邪，是不会蓄猫也。"
  },
  {
    "title": "采薇",
    "author": {
      "name": "佚名",
      "dynasty": "先秦"
    },
    "type": "poetry",
    "content": "昔我往矣，杨柳依依。\n今我来思，雨雪霏霏。\n行道迟迟，载渴载饥。\n我心悲伤，莫知我哀！"
  },
  {
    "title": "春日",
    "author": {
      "name": "秦观",
      "dynasty": "宋"
    },
    "type": "poetry",
    "content": "一夕轻雷落万丝，霁光浮瓦碧参差。\n有情芍药含春泪，无力蔷薇卧晓枝。"
  },
  {
    "title": "与史郎中钦听黄鹤楼上吹笛",
    "author": {
      "name": "李白",
      "dynasty": "唐"
    },
    "type": "poetry",
    "content": "一为迁客去长沙，西望长安不见家。\n黄鹤楼中吹玉笛，江城五月落梅花。"
  },
  {
    "title": "襄邑道中",
    "author": {
      "name": "陈与义",
      "dynasty": "宋"
    },
    "type": "poetry",
    "content": "飞花两岸照船红，百里榆堤半日风。\n卧看满天云不动，不知云与我俱东。"
  },
  {
    "title": "秋风引",
    "author": {
      "name": "刘禹锡",
      "dynasty": "唐"
    },
    "type": "poetry",
    "content": "何处秋风至？萧萧送雁群。\n朝来入庭树，孤客最先闻。"
  },
  {
    "title": "黍离",
    "author": {
      "name": "佚名",
      "dynasty": "先秦"
    },
    "type": "ancient",
    "content": "彼黍离离，彼稷之苗。行迈靡靡，中心摇摇。知我者，谓我心忧；不知我者，谓我何求。悠悠苍天，此何人哉？\n彼黍离离，彼稷之穗。行迈靡靡，中心如醉。知我者，谓我心忧；不知我者，谓我何求。悠悠苍天，此何人哉？\n彼黍离离，彼稷之实。行迈靡靡，中心如噎。知我者，谓我心忧；不知我者，谓我何求。悠悠苍天，此何人哉？"
  },
  {
    "title": "项脊轩志",
    "author": {
      "name": "归有光",
      "dynasty": "明"
    },
    "type": "ancient",
    "content": "项脊轩，旧南阁子也。室仅方丈，可容一人居。百年老屋，尘泥渗漉，雨泽下注；每移案，顾视，无可置者。又北向，不能得日，日过午已昏。余稍为修葺，使不上漏。前辟四窗，垣墙周庭，以当南日，日影反照，室始洞然。又杂植兰桂竹木于庭，旧时栏楯，亦遂增胜。借书满架，偃仰啸歌，冥然兀坐，万籁有声；而庭堦寂寂，小鸟时来啄食，人至不去。三五之夜，明月半墙，桂影斑驳，风移影动，珊珊可爱。\n然余居于此，多可喜，亦多可悲。先是庭中通南北为一。迨诸父异爨，内外多置小门，墙往往而是。东犬西吠，客逾庖而宴，鸡栖于厅。庭中始为篱，已为墙，凡再变矣。家有老妪，尝居于此。妪，先大母婢也，乳二世，先妣抚之甚厚。室西连于中闺，先妣尝一至。妪每谓余曰：”某所，而母立于兹。”妪又曰：”汝姊在吾怀，呱呱而泣；娘以指叩门扉曰：‘儿寒乎？欲食乎？’吾从板外相为应答。”语未毕，余泣，妪亦泣。余自束发，读书轩中，一日，大母过余曰：”吾儿，久不见若影，何竟日默默在此，大类女郎也？”比去，以手阖门，自语曰：”吾家读书久不效，儿之成，则可待乎！”顷之，持一象笏至，曰：”此吾祖太常公宣德间执此以朝，他日汝当用之！”瞻顾遗迹，如在昨日，令人长号不自禁。\n轩东，故尝为厨，人往，从轩前过。余扃牖而居，久之，能以足音辨人。轩凡四遭火，得不焚，殆有神护者。\n项脊生曰：“蜀清守丹穴，利甲天下，其后秦皇帝筑女怀清台；刘玄德与曹操争天下，诸葛孔明起陇中。方二人之昧昧于一隅也，世何足以知之，余区区处败屋中，方扬眉、瞬目，谓有奇景。人知之者，其谓与坎井之蛙何异？”\n余既为此志，后五年，吾妻来归，时至轩中，从余问古事，或凭几学书。吾妻归宁，述诸小妹语曰：”闻姊家有阁子，且何谓阁子也？”其后六年，吾妻死，室坏不修。其后二年，余久卧病无聊，乃使人复葺南阁子，其制稍异于前。然自后余多在外，不常居。\n庭有枇杷树，吾妻死之年所手植也，今已亭亭如盖矣。"
  },
  {
    "title": "掩耳盗铃",
    "author": {
      "name": "吕不韦 撰",
      "dynasty": "先秦"
    },
    "type": "poetry",
    "content": "范氏之亡也，百姓有得钟者，欲负而走，则钟大不可负；以锤毁之，钟况然有声。恐人闻之而夺己也，遽掩其耳。恶人闻之，可也；恶己自闻之，悖也！"
  },
  {
    "title": "行宫",
    "author": {
      "name": "元稹",
      "dynasty": "唐"
    },
    "type": "poetry",
    "content": "寥落古行宫，宫花寂寞红。\n白头宫女在，闲坐说玄宗。"
  },
  {
    "title": "蝶恋花·出塞",
    "author": {
      "name": "纳兰性德",
      "dynasty": "清"
    },
    "type": "poetry",
    "content": "今古河山无定据。画角声中，牧马频来去。满目荒凉谁可语？西风吹老丹枫树。\n从前幽怨应无数。铁马金戈，青冢黄昏路。一往情深深几许？深山夕照深秋雨。"
  },
  {
    "title": "剑客",
    "author": {
      "name": "贾岛",
      "dynasty": "唐"
    },
    "type": "poetry",
    "content": "十年磨一剑，霜刃未曾试。\n今日把示君，谁有不平事？"
  },
  {
    "title": "月下独酌四首",
    "author": {
      "name": "李白",
      "dynasty": "唐"
    },
    "type": "poetry",
    "content": "花间一壶酒，独酌无相亲。\n举杯邀明月，对影成三人。\n月既不解饮，影徒随我身。\n暂伴月将影，行乐须及春。\n我歌月徘徊，我舞影零乱。\n醒时相交欢，醉后各分散。\n永结无情游，相期邈云汉。\n天若不爱酒，酒星不在天。\n地若不爱酒，地应无酒泉。\n天地既爱酒，爱酒不愧天。\n已闻清比圣，复道浊如贤。\n贤圣既已饮，何必求神仙。\n三杯通大道，一斗合自然。\n但得酒中趣，勿为醒者传。\n三月咸阳城，千花昼如锦。\n谁能春独愁，对此径须饮。\n穷通与修短，造化夙所禀。\n一樽齐死生，万事固难审。\n醉後失天地，兀然就孤枕。\n不知有吾身，此乐最为甚。\n穷愁千万端，美酒三百杯。\n愁多酒虽少，酒倾愁不来。\n所以知酒圣，酒酣心自开。\n辞粟卧首阳，屡空饥颜回。\n当代不乐饮，虚名安用哉。\n蟹螯即金液，糟丘是蓬莱。\n且须饮美酒，乘月醉高台。"
  },
  {
    "title": "廉颇蔺相如列传",
    "author": {
      "name": "司马迁",
      "dynasty": "汉"
    },
    "type": "ancient",
    "content": "廉颇者，赵之良将也。赵惠文王十六年，廉颇为赵将，伐齐，大破之，取阳晋，拜为上卿，以勇气闻于诸侯。蔺相如者，赵人也，为赵宦者令缪贤舍人。\n赵惠文王时，得楚和氏璧。秦昭王闻之，使人遗赵王书，愿以十五城请易璧。赵王与大将军廉颇诸大臣谋：欲予秦，秦城恐不可得，徒见欺；欲勿予，即患秦兵之来。计未定，求人可使报秦者，未得。宦者令缪贤曰：“臣舍人蔺相如可使。”王问：“何以知之？”对曰：“臣尝有罪，窃计欲亡走燕，臣舍人相如止臣，曰：‘君何以知燕王？’臣语曰：‘臣尝从大王与燕王会境上，燕王私握臣手，曰“愿结友”。以此知之，故欲往。’相如谓臣曰：‘夫赵强而燕弱，而君幸于赵王，故燕王欲结于君。今君乃亡赵走燕，燕畏赵，其势必不敢留君，而束君归赵矣。君不如肉袒伏斧质请罪，则幸得脱矣。’臣从其计，大王亦幸赦臣。臣窃以为其人勇士，有智谋，宜可使。”于是王召见，问蔺相如曰：“秦王以十五城请易寡人之璧，可予不？”相如曰：“秦强而赵弱，不可不许。”王曰：“取吾璧，不予我城，奈何？”相如曰：“秦以城求璧而赵不许，曲在赵。赵予璧而秦不予赵城，曲在秦。均之二策，宁许以负秦曲。”王曰：“谁可使者？”相如曰：“王必无人，臣愿奉璧往使。城入赵而璧留秦；城不入，臣请完璧归赵。”赵王于是遂遣相如奉璧西入秦。\n秦王坐章台见相如，相如奉璧奏秦王。秦王大喜，传以示美人及左右，左右皆呼万岁。相如视秦王无意偿赵城，乃前曰：“璧有瑕，请指示王。”王授璧，相如因持璧却立，倚柱，怒发上冲冠，谓秦王曰：“大王欲得璧，使人发书至赵王，赵王悉召群臣议，皆曰‘秦贪，负其强，以空言求璧，偿城恐不可得’。议不欲予秦璧。臣以为布衣之交尚不相欺，况大国乎！且以一璧之故逆强秦之欢，不可。于是赵王乃斋戒五日，使臣奉璧，拜送书于庭。何者？严大国之威以修敬也。今臣至，大王见臣列观，礼节甚倨；得璧，传之美人，以戏弄臣。臣观大王无意偿赵王城邑，故臣复取璧。大王必欲急臣，臣头今与璧俱碎于柱矣！”相如持其璧睨柱，欲以击柱。秦王恐其破璧，乃辞谢固请，召有司案图，指从此以往十五都予赵。相如度秦王特以诈详为予赵城，实不可得，乃谓秦王曰：“和氏璧，天下所共传宝也，赵王恐，不敢不献。赵王送璧时，斋戒五日，今大王亦宜斋戒五日，设九宾于廷，臣乃敢上璧。”秦王度之，终不可强夺，遂许斋五日，舍相如广成传。相如度秦王虽斋，决负约不偿城，乃使其从者衣褐，怀其璧，从径道亡，归璧于赵。\n秦王斋五日后，乃设九宾礼于廷，引赵使者蔺相如。相如至，谓秦王曰：“秦自缪公以来二十馀君，未尝有坚明约束者也。臣诚恐见欺于王而负赵，故令人持璧归，间至赵矣。且秦强而赵弱，大王遣一介之使至赵，赵立奉璧来。今以秦之强而先割十五都予赵，赵岂敢留璧而得罪于大王乎？臣知欺大王之罪当诛，臣请就汤镬，唯大王与群臣孰计议之。”秦王与群臣相视而嘻。左右或欲引相如去，秦王因曰：“今杀相如，终不能得璧也，而绝秦赵之欢，不如因而厚遇之，使归赵，赵王岂以一璧之故欺秦邪！”卒廷见相如，毕礼而归之。\n相如既归，赵王以为贤大夫使不辱于诸侯，拜相如为上大夫。秦亦不以城予赵，赵亦终不予秦璧。\n其后秦伐赵，拔石城。明年，复攻赵，杀二万人。\n秦王使使者告赵王，欲与王为好会于西河外渑池。赵王畏秦，欲毋行。廉颇、蔺相如计曰：“王不行，示赵弱且怯也。”赵王遂行，相如从。廉颇送至境，与王诀曰：“王行，度道里会遇之礼毕，还，不过三十日。三十日不还，则请立太子为王，以绝秦望。”王许之，遂与秦王会渑池。秦王饮酒酣，曰：“寡人窃闻赵王好音，请奏瑟。”赵王鼓瑟。秦御史前书曰“某年月日，秦王与赵王会饮，令赵王鼓瑟”。蔺相如前曰：“赵王窃闻秦王善为秦声，请奏盆缻秦王，以相娱乐。”秦王怒，不许。于是相如前进缻，因跪请秦王。秦王不肯击缻。相如曰：“五步之内，相如请得以颈血溅大王矣！”左右欲刃相如，相如张目叱之，左右皆靡。于是秦王不怿，为一击缻。相如顾召赵御史书曰“某年月日，秦王为赵王击缻”。秦之群臣曰：“请以赵十五城为秦王寿。”蔺相如亦曰：“请以秦之咸阳为赵王寿。”秦王竟酒，终不能加胜于赵。赵亦盛设兵以待秦，秦不敢动。\n既罢归国，以相如功大，拜为上卿，位在廉颇之右。廉颇曰：“我为赵将，有攻城野战之大功，而蔺相如徒以口舌为劳，而位居我上，且相如素贱人，吾羞，不忍为之下。”宣言曰：“我见相如，必辱之。”相如闻，不肯与会。相如每朝时，常称病，不欲与廉颇争列。已而相如出，望见廉颇，相如引车避匿。于是舍人相与谏曰：“臣所以去亲戚而事君者，徒慕君之高义也。今君与廉颇同列，廉君宣恶言而君畏匿之，恐惧殊甚，且庸人尚羞之，况于将相乎！臣等不肖，请辞去。”蔺相如固止之，曰：“公之视廉将军孰与秦王？”曰：“不若也。”相如曰：“夫以秦王之威，而相如廷叱之，辱其群臣，相如虽驽，独畏廉将军哉？顾吾念之，强秦之所以不敢加兵于赵者，徒以吾两人在也。今两虎共斗，其势不俱生。吾所以为此者，以先国家之急而后私仇也。”廉颇闻之，肉袒负荆，因宾客至蔺相如门谢罪。曰：“鄙贱之人，不知将军宽之至此也。”卒相与欢，为刎颈之交。"
  },
  {
    "title": "病起书怀",
    "author": {
      "name": "陆游",
      "dynasty": "宋"
    },
    "type": "poetry",
    "content": "病骨支离纱帽宽，孤臣万里客江干。\n位卑未敢忘忧国，事定犹须待阖棺。\n天地神灵扶庙社，京华父老望和銮。\n出师一表通今古，夜半挑灯更细看。"
  },
  {
    "title": "村夜",
    "author": {
      "name": "白居易",
      "dynasty": "唐"
    },
    "type": "poetry",
    "content": "霜草苍苍虫切切，村南村北行人绝。\n独出门前望野田，月明荞麦花如雪。 "
  },
  {
    "title": "题菊花",
    "author": {
      "name": "黄巢",
      "dynasty": "唐"
    },
    "type": "poetry",
    "content": "飒飒西风满院栽，蕊寒香冷蝶难来。\n他年我若为青帝，报与桃花一处开。"
  },
  {
    "title": "七哀诗",
    "author": {
      "name": "曹植",
      "dynasty": "魏"
    },
    "type": "poetry",
    "content": "明月照高楼，流光正徘徊。\n上有愁思妇，悲叹有余哀。\n借问叹者谁？言是宕子妻。\n君行逾十年，孤妾常独栖。\n君若清路尘，妾若浊水泥。\n浮沉各异势，会合何时谐？\n愿为西南风，长逝入君怀。\n君怀良不开，贱妾当何依？"
  },
  {
    "title": "惠子相梁",
    "author": {
      "name": "佚名",
      "dynasty": "先秦"
    },
    "type": "poetry",
    "content": "惠子相梁，庄子往见之。或谓惠子曰：“庄子来，欲代子相。”于是惠子恐，搜于国中三日三夜。庄子往见之，曰：“南方有鸟，其名为鹓鶵，子知之乎？夫鹓鶵发于南海，而飞于北海；非梧桐不止，非练实不食，非醴泉不饮。于是鸱得腐鼠，鹓鶵过之，仰而视之曰：‘吓！’今子欲以子之梁国而吓我邪？”"
  },
  {
    "title": "六国论",
    "author": {
      "name": "苏洵",
      "dynasty": "宋"
    },
    "type": "ancient",
    "content": "六国破灭，非兵不利 ，战不善，弊在赂秦。赂秦而力亏，破灭之道也。或曰：六国互丧，率赂秦耶？曰：不赂者以赂者丧，盖失强援，不能独完。故曰：弊在赂秦也。\n秦以攻取之外，小则获邑，大则得城。较秦之所得，与战胜而得者，其实百倍；诸侯之所亡，与战败而亡者，其实亦百倍。则秦之所大欲，诸侯之所大患，固不在战矣。思厥先祖父，暴霜露，斩荆棘，以有尺寸之地。子孙视之不甚惜，举以予人，如弃草芥。今日割五城，明日割十城，然后得一夕安寝。起视四境，而秦兵又至矣。然则诸侯之地有限，暴秦之欲无厌，奉之弥繁，侵之愈急。故不战而强弱胜负已判矣。至于颠覆，理固宜然。古人云：“以地事秦，犹抱薪救火，薪不尽，火不灭。”此言得之。\n齐人未尝赂秦，终继五国迁灭，何哉？与嬴而不助五国也。五国既丧，齐亦不免矣。燕赵之君，始有远略，能守其土，义不赂秦。是故燕虽小国而后亡，斯用兵之效也。至丹以荆卿为计，始速祸焉。赵尝五战于秦，二败而三胜。后秦击赵者再，李牧连却之。洎牧以谗诛，邯郸为郡，惜其用武而不终也。且燕赵处秦革灭殆尽之际，可谓智力孤危，战败而亡，诚不得已。向使三国各爱其地，齐人勿附于秦，刺客不行，良将犹在，则胜负之数，存亡之理，当与秦相较，或未易量。\n呜呼！以赂秦之地，封天下之谋臣，以事秦之心，礼天下之奇才，并力西向，则吾恐秦人食之不得下咽也。悲夫！有如此之势，而为秦人积威之所劫，日削月割，以趋于亡。为国者无使为积威之所劫哉！\n夫六国与秦皆诸侯，其势弱于秦，而犹有可以不赂而胜之之势。苟以天下之大，而从六国破亡之故事，是又在六国下矣。"
  },
  {
    "title": "小雅·鹿鸣",
    "author": {
      "name": "佚名",
      "dynasty": "先秦"
    },
    "type": "ancient",
    "content": "呦呦鹿鸣，食野之苹。我有嘉宾，鼓瑟吹笙。吹笙鼓簧，承筐是将。人之好我，示我周行。\n呦呦鹿鸣，食野之蒿。我有嘉宾，德音孔昭。视民不恌，君子是则是效。我有旨酒，嘉宾式燕以敖。\n呦呦鹿鸣，食野之芩。我有嘉宾，鼓瑟鼓琴。鼓瑟鼓琴，和乐且湛。我有旨酒，以燕乐嘉宾之心。"
  },
  {
    "title": "采桑子·当时错",
    "author": {
      "name": "纳兰性德",
      "dynasty": "清"
    },
    "type": "ancient",
    "content": "而今才道当时错，心绪凄迷。红泪偷垂，满眼春风百事非。\n情知此后来无计，强说欢期。一别如斯，落尽梨花月又西。"
  },
  {
    "title": "上李邕",
    "author": {
      "name": "李白",
      "dynasty": "唐"
    },
    "type": "poetry",
    "content": "大鹏一日同风起，扶摇直上九万里。\n假令风歇时下来，犹能簸却沧溟水。\n世人见我恒殊调，闻余大言皆冷笑。\n宣父犹能畏后生，丈夫未可轻年少。"
  },
  {
    "title": "摸鱼儿·更能消几番风雨",
    "author": {
      "name": "辛弃疾",
      "dynasty": "宋"
    },
    "type": "ancient",
    "foreword": "淳熙己亥，自湖北漕移湖南，同官王正之置酒小山亭，为赋。",
    "content": "更能消、几番风雨，匆匆春又归去。惜春长怕花开早，何况落红无数。春且住，见说道、天涯芳草无归路。怨春不语。算只有殷勤，画檐蛛网，尽日惹飞絮。\n长门事，准拟佳期又误。蛾眉曾有人妒。千金纵买相如赋，脉脉此情谁诉？君莫舞，君不见、玉环飞燕皆尘土！闲愁最苦！休去倚危栏，斜阳正在，烟柳断肠处。"
  },
  {
    "title": "劝学",
    "author": {
      "name": "孟郊",
      "dynasty": "唐"
    },
    "type": "poetry",
    "content": "击石乃有火，不击元无烟。\n人学始知道，不学非自然。\n万事须己运，他得非我贤。\n青春须早为，岂能长少年。"
  },
  {
    "title": "读书要三到",
    "author": {
      "name": "朱熹",
      "dynasty": "宋"
    },
    "type": "ancient",
    "content": "凡读书，须要读得字字响亮，不可误一字，不可少一字，不可多一字，不可倒一字，不可牵强暗记，只是要多诵数遍，自然上口，久远不忘。古人云，“读书百遍，其义自见”。谓读得熟，则不待解说，自晓其义也。余尝谓，读书有三到，谓心到，眼到，口到。心不在此，则眼不看仔细，心眼既不专一，却只漫浪诵读，决不能记，记亦不能久也。三到之中，心到最急。心既到矣，眼口岂不到乎？"
  },
  {
    "title": "精卫填海",
    "author": {
      "name": "佚名",
      "dynasty": "先秦"
    },
    "type": "ancient",
    "content": "又北二百里，曰发鸠之山，其上多柘木，有鸟焉，其状如乌，文首，白喙，赤足，名曰：“精卫”，其鸣自詨。是炎帝之少女，名曰女娃。女娃游于东海，溺而不返，故为精卫，常衔西山之木石，以堙于东海。漳水出焉，东流注于河。"
  },
  {
    "title": "鹧鸪天·代人赋",
    "author": {
      "name": "辛弃疾",
      "dynasty": "宋"
    },
    "type": "ancient",
    "content": "晚日寒鸦一片愁。柳塘新绿却温柔。若教眼底无离恨，不信人间有白头。\n肠已断，泪难收。相思重上小红楼。情知已被山遮断，频倚阑干不自由。"
  },
  {
    "title": "寻雍尊师隐居",
    "author": {
      "name": "李白",
      "dynasty": "唐"
    },
    "type": "poetry",
    "content": "群峭碧摩天，逍遥不记年。\n拨云寻古道，倚石听流泉。\n花暖青牛卧，松高白鹤眠。\n语来江色暮，独自下寒烟。"
  },
  {
    "title": "赠范晔诗",
    "author": {
      "name": "陆凯",
      "dynasty": "南北朝"
    },
    "type": "poetry",
    "content": "折花逢驿使，寄与陇头人。\n江南无所有，聊赠一枝春。"
  },
  {
    "title": "浣溪沙·小院闲窗春色深",
    "author": {
      "name": "李清照",
      "dynasty": "宋"
    },
    "type": "ancient",
    "content": "小院闲窗春已深，重帘未卷影沉沉。倚楼无语理瑶琴。\n远岫出云催薄暮，细风吹雨弄轻阴。梨花欲谢恐难禁。"
  },
  {
    "title": "长歌行",
    "author": {
      "name": "李白",
      "dynasty": "唐"
    },
    "type": "poetry",
    "content": "桃李待日开，荣华照当年。\n东风动百物，草木尽欲言。\n枯枝无丑叶，涸水吐清泉。\n大力运天地，羲和无停鞭。\n功名不早著，竹帛将何宣。\n桃李务青春，谁能贳白日。\n富贵与神仙，蹉跎成两失。\n金石犹销铄，风霜无久质。\n畏落日月后，强欢歌与酒。\n秋霜不惜人，倏忽侵蒲柳。"
  },
  {
    "title": "新嫁娘词",
    "author": {
      "name": "王建",
      "dynasty": "唐"
    },
    "type": "poetry",
    "content": "三日入厨下，洗手作羹汤。\n未谙姑食性，先遣小姑尝。"
  },
  {
    "title": "对酒",
    "author": {
      "name": "秋瑾",
      "dynasty": "清"
    },
    "type": "poetry",
    "content": "不惜千金买宝刀，貂裘换酒也堪豪。\n一腔热血勤珍重，洒去犹能化碧涛。"
  },
  {
    "title": "晏子使楚",
    "author": {
      "name": "刘向",
      "dynasty": "汉"
    },
    "type": "ancient",
    "content": "一\n晏子使楚。楚人以晏子短，楚人为小门于大门之侧而延晏子。晏子不入，曰：“使狗国者从狗门入，今臣使楚，不当从此门入。”傧者更道，从大门入。见楚王。王曰：“齐无人耶？”晏子对曰：“齐之临淄三百闾，张袂成阴，挥汗成雨，比肩继踵而在，何为无人？”王曰：“然则何为使予？”晏子对曰：“齐命使，各有所主：其贤者使使贤主，不肖者使使不肖主。婴最不肖，故宜使楚矣！”\n二\n晏子将使楚。楚王闻之，谓左右曰：“晏婴，齐之习辞者也。今方来，吾欲辱之，何以也？”左右对曰：“为其来也，臣请缚一人，过王而行，王曰：‘何为者也？’对曰：‘齐人也。’王曰：‘何坐？’曰：‘坐盗。’\n三\n晏子至，楚王赐晏子酒，酒酣，吏二缚一人诣王。王曰：“缚者曷为者也？”对曰：“齐人也，坐盗。”王视晏子曰：“齐人固善盗乎？”晏子避席对曰：“婴闻之，橘生淮南则为橘，生于淮北则为枳，叶徒相似，其实味不同。所以然者何？水土异也。今民生长于齐不盗，入楚则盗，得无楚之水土使民善盗耶？”王笑曰：“ 圣人非所与熙也，寡人反取病焉。”"
  },
  {
    "title": "曲池荷",
    "author": {
      "name": "卢照邻",
      "dynasty": "唐"
    },
    "type": "poetry",
    "content": "浮香绕曲岸，圆影覆华池。\n常恐秋风早，飘零君不知。"
  },
  {
    "title": "秋浦歌十七首",
    "author": {
      "name": "李白",
      "dynasty": "唐"
    },
    "type": "poetry",
    "content": "秋浦长似秋，萧条使人愁。\n客愁不可度，行上东大楼。\n正西望长安，下见江水流。\n寄言向江水，汝意忆侬不。\n遥传一掬泪，为我达扬州。\n秋浦猿夜愁，黄山堪白头。\n清溪非陇水，翻作断肠流。\n欲去不得去，薄游成久游。\n何年是归日，雨泪下孤舟。\n秋浦锦驼鸟，人间天上稀。\n山鸡羞渌水，不敢照毛衣。\n两鬓入秋浦，一朝飒已衰。\n猿声催白发，长短尽成丝。\n秋浦多白猿，超腾若飞雪。\n牵引条上儿，饮弄水中月。\n愁作秋浦客，强看秋浦花。\n山川如剡县，风日似长沙。\n醉上山公马，寒歌宁戚牛。\n空吟白石烂，泪满黑貂裘。\n秋浦千重岭，水车岭最奇。\n天倾欲堕石，水拂寄生枝。\n江祖一片石，青天扫画屏。\n题诗留万古，绿字锦苔生。\n千千石楠树，万万女贞林。\n山山白鹭满，涧涧白猿吟。\n君莫向秋浦，猿声碎客心。\n逻人横鸟道，江祖出鱼梁。\n水急客舟疾，山花拂面香。\n水如一匹练，此地即平天。\n耐可乘明月，看花上酒船。\n渌水净素月，月明白鹭飞。\n郎听采菱女，一道夜歌归。\n炉火照天地，红星乱紫烟。\n赧郎明月夜，歌曲动寒川。\n白发三千丈，缘愁似个长。\n不知明镜里，何处得秋霜。\n秋浦田舍翁，采鱼水中宿。\n妻子张白鹇，结罝映深竹。\n桃波一步地，了了语声闻。\n黯与山僧别，低头礼白云。"
  },
  {
    "title": "少年行四首",
    "author": {
      "name": "王维",
      "dynasty": "唐"
    },
    "type": "poetry",
    "content": "新丰美酒斗十千，咸阳游侠多少年。\n相逢意气为君饮，系马高楼垂柳边。\n出身仕汉羽林郎，初随骠骑战渔阳。\n孰知不向边庭苦，纵死犹闻侠骨香。\n一身能擘两雕弧，虏骑千重只似无。\n偏坐金鞍调白羽，纷纷射杀五单于。\n汉家君臣欢宴终，高议云台论战功。\n天子临轩赐侯印，将军佩出明光宫。"
  },
  {
    "title": "端午三首",
    "author": {
      "name": "赵蕃",
      "dynasty": "宋"
    },
    "type": "poetry",
    "content": "谩说投诗赠汨罗，身今且乐奈渠何。\n尝闻求福木居士，试向艾人成祝呵。\n忠言不用竟沉死，留得文章星斗罗。\n何意更觞昌歜酒，为君击节一长歌。\n年年端午风兼雨，似为屈原陈昔冤。\n我欲于谁论许事，舍南舍北鹁鸠喧。"
  },
  {
    "title": "送别",
    "author": {
      "name": "王维",
      "dynasty": "唐"
    },
    "type": "poetry",
    "content": "下马饮君酒，问君何所之？\n君言不得意，归卧南山陲。\n但去莫复问，白云无尽时。"
  },
  {
    "title": "入若耶溪",
    "author": {
      "name": "王籍",
      "dynasty": "南北朝"
    },
    "type": "poetry",
    "content": "艅艎何泛泛，空水共悠悠。\n阴霞生远岫，阳景逐回流。\n蝉噪林逾静，鸟鸣山更幽。\n此地动归念，长年悲倦游。"
  },
  {
    "title": "元日",
    "author": {
      "name": "李世民",
      "dynasty": "唐"
    },
    "type": "poetry",
    "content": "高轩暧春色，邃阁媚朝光。\n彤庭飞彩旆，翠幌曜明珰。\n恭己临四极，垂衣驭八荒。\n霜戟列丹陛，丝竹韵长廊。\n穆矣熏风茂，康哉帝道昌。\n继文遵后轨，循古鉴前王。\n草秀故春色，梅艳昔年妆。\n巨川思欲济，终以寄舟航。"
  },
  {
    "title": "陇西行四首·其二",
    "author": {
      "name": "陈陶",
      "dynasty": "唐"
    },
    "type": "poetry",
    "content": "誓扫匈奴不顾身，五千貂锦丧胡尘。\n可怜无定河边骨，犹是春闺梦里人！"
  },
  {
    "title": "一剪梅·雨打梨花深闭门",
    "author": {
      "name": "唐寅",
      "dynasty": "明"
    },
    "type": "poetry",
    "content": "红满苔阶绿满枝，杜宇声声，杜宇声悲！交欢未久又分离，彩凤孤飞，彩凤孤栖。\n别后相思是几时？后会难知？后会难期？此情何以表相思？一首情词，一首情诗。\n雨打梨花深闭门，忘了青春，误了青春。赏心乐事共谁论？花下销魂，月下销魂。\n愁聚眉峰尽日颦，千点啼痕，万点啼痕。晓看天色暮看云，行也思君，坐也思君。"
  },
  {
    "title": "客至",
    "author": {
      "name": "杜甫",
      "dynasty": "唐"
    },
    "type": "poetry",
    "content": "舍南舍北皆春水，但见群鸥日日来。\n花径不曾缘客扫，蓬门今始为君开。\n盘飧市远无兼味，樽酒家贫只旧醅。\n肯与邻翁相对饮，隔篱呼取尽馀杯。"
  },
  {
    "title": "江上渔者",
    "author": {
      "name": "范仲淹",
      "dynasty": "宋"
    },
    "type": "poetry",
    "content": "江上往来人，但爱鲈鱼美。\n君看一叶舟，出没风波里。"
  },
  {
    "title": "南湖早春",
    "author": {
      "name": "白居易",
      "dynasty": "唐"
    },
    "type": "poetry",
    "content": "风回云断雨初晴，返照湖边暖复明。\n乱点碎红山杏发，平铺新绿水蘋生。\n翅低白雁飞仍重，舌涩黄鹂语未成。\n不道江南春不好，年年衰病减心情。"
  },
  {
    "title": "郑人买履",
    "author": {
      "name": "韩非",
      "dynasty": "先秦"
    },
    "type": "poetry",
    "content": "郑人有欲买履者，先自度其足，而置之其坐。至之市，而忘操之。已得履，乃曰：“吾忘持度。”反归取之。及反，市罢，遂不得履。人曰：“何不试之以足? ”曰：“宁信度,无自信也。”"
  },
  {
    "title": "无题·八岁偷照镜",
    "author": {
      "name": "李商隐",
      "dynasty": "唐"
    },
    "type": "poetry",
    "content": "八岁偷照镜，长眉已能画。\n十岁去踏青，芙蓉作裙衩。\n十二学弹筝，银甲不曾卸。\n十四藏六亲，悬知犹未嫁。\n十五泣春风，背面秋千下。"
  },
  {
    "title": "谏太宗十思疏",
    "author": {
      "name": "魏征",
      "dynasty": "唐"
    },
    "type": "ancient",
    "content": "臣闻：求木之长者，必固其根本；欲流之远者，必浚其泉源；思国之安者，必积其德义。源不深而望流之远，根不固而求木之长，德不厚而思国之治，臣虽下愚，知其不可，而况于明哲乎？人君当神器之重，居域中之大，将崇极天之峻，永保无疆之休。不念居安思危，戒奢以俭，德不处其厚，情不胜其欲，斯亦伐根以求木茂，塞源而欲流长也。\n凡百元首，承天景命，莫不殷忧而道著，功成而德衰，有善始者实繁，能克终者盖寡。岂其取之易守之难乎？昔取之而有余，今守之而不足，何也？夫在殷忧必竭诚以待下，既得志则纵情以傲物；竭诚则吴、越为一体，傲物则骨肉为行路。虽董之以严刑，震之以威怒，终苟免而不怀仁，貌恭而不心服。怨不在大，可畏惟人；载舟覆舟，所宜深慎。奔车朽索，其可忽乎？\n君人者，诚能见可欲，则思知足以自戒；将有作，则思知止以安人；念高危，则思谦冲而自牧；惧满溢，则思江海下百川；乐盘游，则思三驱以为度；忧懈怠，则思慎始而敬终；虑壅蔽，则思虚心以纳下；惧谗邪，则思正身以黜恶；恩所加，则思无因喜以谬赏；罚所及，则思无以怒而滥刑。总此十思，宏兹九德，简能而任之，择善而从之，则智者尽其谋，勇者竭其力，仁者播其惠，信者效其忠；文武争驰，君臣无事，可以尽豫游之乐，可以养松乔之寿，鸣琴垂拱，不言而化。何必劳神苦思，代下司职，役聪明之耳目，亏无为之大道哉？"
  },
  {
    "title": "房兵曹胡马诗",
    "author": {
      "name": "杜甫",
      "dynasty": "唐"
    },
    "type": "poetry",
    "content": "胡马大宛名，锋棱瘦骨成。\n竹批双耳峻，风入四蹄轻。\n所向无空阔，真堪托死生。\n骁腾有如此，万里可横行。"
  },
  {
    "title": "渔翁",
    "author": {
      "name": "柳宗元",
      "dynasty": "唐"
    },
    "type": "poetry",
    "content": "渔翁夜傍西岩宿，晓汲清湘燃楚竹。\n烟销日出不见人，欸乃一声山水绿。\n回看天际下中流，岩上无心云相逐。"
  },
  {
    "title": "花影",
    "author": {
      "name": "苏轼",
      "dynasty": "宋"
    },
    "type": "poetry",
    "content": "重重叠叠上瑶台，几度呼童扫不开。\n刚被太阳收拾去，却教明月送将来。"
  },
  {
    "title": "把酒问月·故人贾淳令予问之",
    "author": {
      "name": "李白",
      "dynasty": "唐"
    },
    "type": "poetry",
    "content": "青天有月来几时？我今停杯一问之。\n人攀明月不可得，月行却与人相随。\n皎如飞镜临丹阙，绿烟灭尽清辉发。\n但见宵从海上来，宁知晓向云间没。\n白兔捣药秋复春，嫦娥孤栖与谁邻？\n今人不见古时月，今月曾经照古人。\n古人今人若流水，共看明月皆如此。\n唯愿当歌对酒时，月光长照金樽里。"
  },
  {
    "title": "终南望余雪",
    "author": {
      "name": "祖咏",
      "dynasty": "唐"
    },
    "type": "poetry",
    "content": "终南阴岭秀，积雪浮云端。\n林表明霁色，城中增暮寒。"
  },
  {
    "title": "国风·郑风·山有扶苏",
    "author": {
      "name": "佚名",
      "dynasty": "先秦"
    },
    "type": "poetry",
    "content": "山有扶苏，隰有荷华。不见子都，乃见狂且。\n山有乔松，隰有游龙，不见子充，乃见狡童。"
  },
  {
    "title": "怨情",
    "author": {
      "name": "李白",
      "dynasty": "唐"
    },
    "type": "poetry",
    "content": "美人卷珠帘，深坐颦蛾眉。\n但见泪痕湿，不知心恨谁。"
  },
  {
    "title": "梅花落",
    "author": {
      "name": "鲍照",
      "dynasty": "南北朝"
    },
    "type": "poetry",
    "content": "中庭多杂树，偏为梅咨嗟。问君何独然？念其霜中能作花，露中能作实。摇荡春风媚春日，念尔零落逐寒风，徒有霜华无霜质。"
  },
  {
    "title": "思吴江歌",
    "author": {
      "name": "张翰",
      "dynasty": "晋"
    },
    "type": "poetry",
    "content": "秋风起兮木叶飞，吴江水兮鲈正肥。\n三千里兮家未归，恨难禁兮仰天悲。"
  },
  {
    "title": "狂夫",
    "author": {
      "name": "杜甫",
      "dynasty": "唐"
    },
    "type": "poetry",
    "content": "万里桥西一草堂，百花潭水即沧浪。\n风含翠篠娟娟净，雨裛红蕖冉冉香。\n厚禄故人书断绝，恒饥稚子色凄凉。\n欲填沟壑唯疏放，自笑狂夫老更狂。"
  },
  {
    "title": "关山月",
    "author": {
      "name": "徐陵",
      "dynasty": "南北朝"
    },
    "type": "poetry",
    "content": "关山三五月，客子忆秦川。\n思妇高楼上，当窗应未眠。\n星旗映疏勒，云阵上祁连。\n战气今如此，从军复几年。"
  },
  {
    "title": "梅花",
    "author": {
      "name": "崔道融",
      "dynasty": "唐"
    },
    "type": "poetry",
    "content": "数萼初含雪，孤标画本难。\n香中别有韵，清极不知寒。\n横笛和愁听，斜枝倚病看。\n朔风如解意，容易莫摧残。"
  },
  {
    "title": "绮怀",
    "author": {
      "name": "黄景仁",
      "dynasty": "清"
    },
    "type": "poetry",
    "content": "几回花下坐吹箫，银汉红墙入望遥。\n似此星辰非昨夜，为谁风露立中宵。\n缠绵思尽抽残茧，宛转心伤剥后蕉。\n三五年时三五月，可怜杯酒不曾消。"
  },
  {
    "title": "乌夜啼·昨夜风兼雨",
    "author": {
      "name": "李煜",
      "dynasty": "五代"
    },
    "type": "ancient",
    "content": "昨夜风兼雨，帘帏飒飒秋声。烛残漏断频欹枕，起坐不能平。\n世事漫随流水，算来一梦浮生。醉乡路稳宜频到，此外不堪行。"
  },
  {
    "title": "金陵酒肆留别",
    "author": {
      "name": "李白",
      "dynasty": "唐"
    },
    "type": "poetry",
    "content": "风吹柳花满店香，吴姬压酒唤客尝。\n金陵子弟来相送，欲行不行各尽觞。\n请君试问东流水，别意与之谁短长。"
  },
  {
    "title": "洞仙歌·泗州中秋作",
    "author": {
      "name": "晁补之",
      "dynasty": "宋"
    },
    "type": "ancient",
    "content": "青烟幂处，碧海飞金镜。永夜闲阶卧桂影。露凉时、零乱多少寒螀，神京远，惟有蓝桥路近。\n水晶帘不下，云母屏开，冷浸佳人淡脂粉。待都将许多明，付与金尊，投晓共、流霞倾尽。更携取、胡床上南楼，看玉做人间，素秋千顷。"
  },
  {
    "title": "偶成",
    "author": {
      "name": "朱熹",
      "dynasty": "宋"
    },
    "type": "poetry",
    "content": "少年易学老难成，一寸光阴不可轻。\n未觉池塘春草梦，阶前梧叶已秋声。"
  },
  {
    "title": "论诗五首·其二",
    "author": {
      "name": "赵翼",
      "dynasty": "清"
    },
    "type": "poetry",
    "content": "李杜诗篇万口传，至今已觉不新鲜。\n江山代有才人出，各领风骚数百年。"
  },
  {
    "title": "采桑子·群芳过后西湖好",
    "author": {
      "name": "欧阳修",
      "dynasty": "宋"
    },
    "type": "ancient",
    "content": "群芳过后西湖好，狼籍残红，飞絮濛濛。垂柳阑干尽日风。\n笙歌散尽游人去，始觉春空。垂下帘栊，双燕归来细雨中。"
  },
  {
    "title": "水调歌头·黄州快哉亭赠张偓佺",
    "author": {
      "name": "苏轼",
      "dynasty": "宋"
    },
    "type": "ancient",
    "content": "落日绣帘卷，亭下水连空。知君为我新作，窗户湿青红。长记平山堂上，欹枕江南烟雨，杳杳没孤鸿。认得醉翁语，山色有无中。\n一千顷，都镜净，倒碧峰。忽然浪起，掀舞一叶白头翁。堪笑兰台公子，未解庄生天籁，刚道有雌雄。一点浩然气，千里快哉风。"
  },
  {
    "title": "西洲曲",
    "author": {
      "name": "佚名",
      "dynasty": "南北朝"
    },
    "type": "poetry",
    "content": "忆梅下西洲，折梅寄江北。\n单衫杏子红，双鬓鸦雏色。\n西洲在何处？两桨桥头渡。\n日暮伯劳飞，风吹乌臼树。\n树下即门前，门中露翠钿。\n开门郎不至，出门采红莲。\n采莲南塘秋，莲花过人头。\n低头弄莲子，莲子清如水。\n置莲怀袖中，莲心彻底红。\n忆郎郎不至，仰首望飞鸿。\n鸿飞满西洲，望郎上青楼。\n楼高望不见，尽日栏杆头。\n栏杆十二曲，垂手明如玉。\n卷帘天自高，海水摇空绿。\n海水梦悠悠，君愁我亦愁。\n南风知我意，吹梦到西洲。"
  },
  {
    "title": "沈园二首",
    "author": {
      "name": "陆游",
      "dynasty": "宋"
    },
    "type": "poetry",
    "content": "城上斜阳画角哀，沈园非复旧池台，\n伤心桥下春波绿，曾是惊鸿照影来。\n梦断香消四十年，沈园柳老不吹绵。\n此身行作稽山土，犹吊遗踪一泫然。"
  },
  {
    "title": "桃花庵歌",
    "author": {
      "name": "唐寅",
      "dynasty": "明"
    },
    "type": "poetry",
    "content": "桃花坞裏桃花庵，桃花庵裏桃花仙。\n桃花仙人种桃树，又折花枝当酒钱。\n酒醒只在花前坐，酒醉还须花下眠。\n花前花後日复日，酒醉酒醒年复年。\n不愿鞠躬车马前，但愿老死花酒间。\n车尘马足贵者趣，酒盏花枝贫者缘。\n若将富贵比贫贱，一在平地一在天。\n若将贫贱比车马，他得驱驰我得闲。\n世人笑我忒风颠，我咲世人看不穿。\n记得五陵豪杰墓，无酒无花锄作田。"
  },
  {
    "title": "西江月·遣兴",
    "author": {
      "name": "辛弃疾",
      "dynasty": "宋"
    },
    "type": "ancient",
    "content": "醉里且贪欢笑，要愁那得工夫。近来始觉古人书。信著全无是处。\n昨夜松边醉倒，问松我醉何如。只疑松动要来扶。以手推松曰去。"
  },
  {
    "title": "咏史·郁郁涧底松",
    "author": {
      "name": "左思",
      "dynasty": "晋"
    },
    "type": "poetry",
    "content": "郁郁涧底松，离离山上苗。\n以彼径寸茎，荫此百尺条。\n世胄蹑高位，英俊沉下僚。\n地势使之然，由来非一朝。\n金张藉旧业，七叶珥汉貂。\n冯公岂不伟，白首不见招。"
  },
  {
    "title": "闺怨",
    "author": {
      "name": "王昌龄",
      "dynasty": "唐"
    },
    "type": "poetry",
    "content": "闺中少妇不知愁，春日凝妆上翠楼。\n忽见陌头杨柳色，悔教夫婿觅封侯。"
  },
  {
    "title": "村晚",
    "author": {
      "name": "雷震",
      "dynasty": "宋"
    },
    "type": "poetry",
    "content": "草满池塘水满陂，山衔落日浸寒漪。\n牧童归去横牛背，短笛无腔信口吹。"
  },
  {
    "title": "赠孟浩然",
    "author": {
      "name": "李白",
      "dynasty": "唐"
    },
    "type": "poetry",
    "content": "吾爱孟夫子，风流天下闻。\n红颜弃轩冕，白首卧松云。\n醉月频中圣，迷花不事君。\n高山安可仰，徒此揖清芬。"
  },
  {
    "title": "北人食菱",
    "author": {
      "name": "江盈科",
      "dynasty": "明"
    },
    "type": "ancient",
    "content": "北人生而不识菱者，仕于南方，席上啖菱，并壳入口。或曰：“食菱须去壳。”其人自护所短，曰：“我非不知，并壳者，欲以去热也。”问者曰：“北土亦有此物否？”答曰：“前山后山，何地不有？”\n夫菱生于水而非土产，此坐强不知以为知也。"
  },
  {
    "title": "莲叶",
    "author": {
      "name": "郑谷",
      "dynasty": "唐"
    },
    "type": "poetry",
    "content": "移舟水溅差差绿，倚槛风摆柄柄香。\n多谢浣纱人未折，雨中留得盖鸳鸯。"
  },
  {
    "title": "浣溪沙·一向年光有限身",
    "author": {
      "name": "晏殊",
      "dynasty": "宋"
    },
    "type": "poetry",
    "content": "一向年光有限身，等闲离别易销魂，酒筵歌席莫辞频。\n满目山河空念远，落花风雨更伤春，不如怜取眼前人。"
  },
  {
    "title": "羌村三首·其三",
    "author": {
      "name": "杜甫",
      "dynasty": "唐"
    },
    "type": "poetry",
    "content": "群鸡正乱叫，客至鸡斗争。\n驱鸡上树木，始闻叩柴荆。\n父老四五人，问我久远行。\n手中各有携，倾榼浊复清。\n莫辞酒味薄，黍地无人耕。\n兵戈既未息，儿童尽东征。\n请为父老歌：艰难愧深情！\n歌罢仰天叹，四座泪纵横。"
  },
  {
    "title": "将进酒",
    "author": {
      "name": "李贺",
      "dynasty": "唐"
    },
    "type": "ancient",
    "content": "琉璃钟，琥珀浓，小槽酒滴真珠红。\n烹龙炮凤玉脂泣，罗帏绣幕围香风。\n吹龙笛，击鼍鼓；皓齿歌，细腰舞。\n况是青春日将暮，桃花乱落如红雨。\n劝君终日酩酊醉，酒不到刘伶坟上土。"
  },
  {
    "title": "汉广",
    "author": {
      "name": "佚名",
      "dynasty": "先秦"
    },
    "type": "poetry",
    "content": "南有乔木，不可休思。\n汉有游女，不可求思。\n汉之广矣，不可泳思。\n江之永矣，不可方思。\n翘翘错薪，言刈其楚。\n之子于归，言秣其马。\n汉之广矣，不可泳思。\n江之永矣，不可方思。\n翘翘错薪，言刈其蒌。\n之子于归，言秣其驹。\n汉之广矣，不可泳思。\n江之永矣，不可方思。"
  },
  {
    "title": "清平乐·春归何处",
    "author": {
      "name": "黄庭坚",
      "dynasty": "宋"
    },
    "type": "ancient",
    "content": "春归何处。寂寞无行路。若有人知春去处。唤取归来同住。\n春无踪迹谁知。除非问取黄鹂。百啭无人能解，因风飞过蔷薇。"
  },
  {
    "title": "念奴娇·中秋",
    "author": {
      "name": "苏轼",
      "dynasty": "宋"
    },
    "type": "ancient",
    "content": "凭高眺远，见长空万里，云无留迹。桂魄飞来，光射处，冷浸一天秋碧。玉宇琼楼，乘鸾来去，人在清凉国。江山如画，望中烟树历历。\n我醉拍手狂歌，举杯邀月，对影成三客。起舞徘徊风露下，今夕不知何夕？便欲乘风，翻然归去，何用骑鹏翼。水晶宫里，一声吹断横笛。"
  },
  {
    "title": "滥竽充数",
    "author": {
      "name": "韩非",
      "dynasty": "先秦"
    },
    "type": "ancient",
    "content": "齐宣王使人吹竽，必三百人。南郭处士请为王吹竽，宣王说之，廪食以数百人。宣王死，湣王立，好一一听之，处士逃。"
  },
  {
    "title": "得胜乐·夏",
    "author": {
      "name": "白朴",
      "dynasty": "元"
    },
    "type": "poetry",
    "content": "酷暑天，葵榴发，喷鼻香十里荷花。兰舟斜缆垂扬下，只宜辅枕簟向凉亭披襟散发。"
  },
  {
    "title": "稚子弄冰",
    "author": {
      "name": "杨万里",
      "dynasty": "宋"
    },
    "type": "poetry",
    "content": "稚子金盆脱晓冰，彩丝穿取当银铮。\n敲成玉磬穿林响，忽作玻璃碎地声。"
  },
  {
    "title": "端午",
    "author": {
      "name": "文秀",
      "dynasty": "唐"
    },
    "type": "poetry",
    "content": "节分端午自谁言，万古传闻为屈原。\n堪笑楚江空渺渺，不能洗得直臣冤。"
  },
  {
    "title": "淮上与友人别",
    "author": {
      "name": "郑谷",
      "dynasty": "唐"
    },
    "type": "poetry",
    "content": "扬子江头杨柳春，杨花愁杀渡江人。\n数声风笛离亭晚，君向潇湘我向秦。"
  },
  {
    "title": "南乡子·和杨元素时移守密州",
    "author": {
      "name": "苏轼",
      "dynasty": "宋"
    },
    "type": "poetry",
    "content": "东武望余杭，云海天涯两渺茫。何日功成名遂了，还乡，醉笑陪公三万场。\n不用诉离觞，痛饮从来别有肠。今夜送归灯火冷，河塘，堕泪羊公却姓杨。"
  },
  {
    "title": "兰溪棹歌",
    "author": {
      "name": "戴叔伦",
      "dynasty": "唐"
    },
    "type": "poetry",
    "content": "凉月如眉挂柳湾，越中山色镜中看。\n兰溪三日桃花雨，半夜鲤鱼来上滩。"
  },
  {
    "title": "多丽·咏白菊",
    "author": {
      "name": "李清照",
      "dynasty": "宋"
    },
    "type": "ancient",
    "content": "小楼寒，夜长帘幕低垂。恨萧萧、无情风雨，夜来揉损琼肌。也不似、贵妃醉脸，也不似、孙寿愁眉。韩令偷香，徐娘傅粉，莫将比拟未新奇。细看取、屈平陶令，风韵正相宜。微风起，清芬酝藉，不减酴醿。\n渐秋阑、雪清玉瘦，向人无限依依。似愁凝、汉皋解佩，似泪洒、纨扇题诗。朗月清风，浓烟暗雨，天教憔悴度芳姿。纵爱惜、不知从此，留得几多时。人情好，何须更忆，泽畔东篱。"
  },
  {
    "title": "王孙游",
    "author": {
      "name": "谢朓",
      "dynasty": "南北朝"
    },
    "type": "poetry",
    "content": "绿草蔓如丝，杂树红英发。\n无论君不归，君归芳已歇。"
  },
  {
    "title": "秋登宣城谢脁北楼",
    "author": {
      "name": "李白",
      "dynasty": "唐"
    },
    "type": "poetry",
    "content": "江城如画里，山晚望晴空。\n两水夹明镜，双桥落彩虹。\n人烟寒橘柚，秋色老梧桐。\n谁念北楼上，临风怀谢公。"
  },
  {
    "title": "人有亡斧者",
    "author": {
      "name": "吕不韦 撰",
      "dynasty": "先秦"
    },
    "type": "poetry",
    "content": "人有亡斧者，意其邻人之子。视其行步，窃斧也；视其颜色，窃斧也；听其言语，窃斧也；动作态度，无为而不窃斧者也。俄而掘其沟而得其斧，他日，复见其邻之子，其行动、颜色、动作皆无似窃斧者也。"
  },
  {
    "title": "父善游",
    "author": {
      "name": "吕不韦 撰",
      "dynasty": "先秦"
    },
    "type": "ancient",
    "content": "有过于江上者，见人方引婴儿而欲投之江中，婴儿啼。人问其故。曰：“此其父善游。”\n其父虽善游，其子岂遽善游哉？以此任物，亦必悖矣。"
  },
  {
    "title": "富人之子",
    "author": {
      "name": "苏轼",
      "dynasty": "宋"
    },
    "type": "ancient",
    "content": "齐有富人，家累千金。其二子甚愚，其父又不教之。\n一日，艾子谓其父曰：“君之子虽美，而不通世务，他日曷能克其家?”\n父怒曰：“吾之子敏而且恃多能，岂有不通世务者耶?”\n艾子曰：“不须试之他，但问君之子，所食者米，从何来？若知之，吾当妄言之罪。”\n父遂呼其子问之。其子嘻然笑曰：“吾岂不知此也？每以布囊取来。”\n其父愀然改容曰：“子之愚甚也!彼米不是田中来?”\n艾子曰：“非其父不生其子。”"
  },
  {
    "title": "念奴娇·过洞庭",
    "author": {
      "name": "张孝祥",
      "dynasty": "宋"
    },
    "type": "ancient",
    "content": "洞庭青草，近中秋，更无一点风色。玉界琼田三万顷，着我扁舟一叶。素月分辉，明河共影，表里俱澄澈。悠然心会，妙处难与君说。\n应念岭表经年，孤光自照，肝胆皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕。"
  },
  {
    "title": "忆梅",
    "author": {
      "name": "李商隐",
      "dynasty": "唐"
    },
    "type": "poetry",
    "content": "定定住天涯，依依向物华。\n寒梅最堪恨，常作去年花。"
  },
  {
    "title": "乐羊子妻",
    "author": {
      "name": "范晔",
      "dynasty": "南北朝"
    },
    "type": "ancient",
    "content": "河南乐羊子之妻者，不知何氏之女也。\n羊子尝行路，得遗金一饼，还以与妻。妻曰：“妾闻志士不饮‘ 盗泉’之水，廉者不受嗟来之食，况拾遗求利,以污其行乎！”羊子大惭，乃捐金于野，而远寻师学。\n一年来归，妻跪问其故，羊子曰：“久行怀思，无它异也。”妻乃引刀趋机而言曰：“此织生自蚕茧，成于机杼。一丝而累，以至于寸，累寸不已，遂成丈匹。今若断斯织也，则捐失成功，稽废时日。夫子积学，当‘日知其所亡’，以就懿德；若中道而归，何异断斯织乎？”羊子感其言，复还终业，遂七年不返。\n尝有它舍鸡谬入园中，姑盗杀而食之，妻对鸡不餐而泣。姑怪问其故。妻曰：“自伤居贫，使食有它肉。”姑竟弃之。后盗欲有犯妻者，乃先劫其姑。妻闻，操刀而出。盗人曰：“释汝刀从我者可全，不从我者，则杀汝姑。”妻仰天而叹，举刀刎颈而死。盗亦不杀其姑。太守闻之，即捕杀贼盗，而赐妻缣帛，以礼葬之，号曰“贞义”。"
  },
  {
    "title": "山中问答",
    "author": {
      "name": "李白",
      "dynasty": "唐"
    },
    "type": "poetry",
    "content": "问余何意栖碧山，笑而不答心自闲。\n桃花流水窅然去，别有天地非人间。"
  },
  {
    "title": "报任少卿书",
    "author": {
      "name": "司马迁",
      "dynasty": "汉"
    },
    "type": "ancient",
    "content": "太史公牛马走司马迁，再拜言。\n少卿足下：曩者辱赐书，教以慎于接物，推贤进士为务，意气勤勤恳恳。若望仆不相师，而用流俗人之言，仆非敢如此也。仆虽罢驽，亦尝侧闻长者之遗风矣。顾自以为身残处秽，动而见尤，欲益反损，是以独郁悒而无谁语。谚曰：“谁为为之？孰令听之？”盖钟子期死，伯牙终身不复鼓琴。何则？士为知己者用，女为说己者容。若仆大质已亏缺矣，虽材怀随和，行若由夷，终不可以为荣，适足以发笑而自点耳。\n书辞宜答，会东从上来，又迫贱事，相见日浅，卒卒无须臾之间，得竭指意。今少卿抱不测之罪，涉旬月，迫季冬，仆又薄从上雍，恐卒然不可为讳，是仆终已不得舒愤懑以晓左右，则长逝者魂魄私恨无穷。请略陈固陋。阙然久不报，幸勿为过。\n仆闻之：修身者，智之符也；爱施者，仁之端也；取予者，义之表也；耻辱者，勇之决也；立名者，行之极也。士有此五者，然后可以托于世，列于君子之林矣。故祸莫憯于欲利，悲莫痛于伤心，行莫丑于辱先，诟莫大于宫刑。刑余之人，无所比数，非一世也，所从来远矣。昔卫灵公与雍渠同载，孔子适陈；商鞅因景监见，赵良寒心；同子参乘，袁丝变色：自古而耻之！夫以中材之人，事有关于宦竖，莫不伤气，而况于慷慨之士乎！如今朝廷虽乏人，奈何令刀锯之余，荐天下之豪俊哉！仆赖先人绪业，得待罪辇毂下，二十余年矣。所以自惟：上之，不能纳忠效信，有奇策材力之誉，自结明主；次之，又不能拾遗补阙，招贤进能，显岩穴之士；外之，不能备行伍，攻城野战，有斩将搴旗之功；下之，不能积日累劳，取尊官厚禄，以为宗族交游光宠。四者无一遂，苟合取容，无所短长之效，可见于此矣。乡者，仆亦尝厕下大夫之列，陪外廷末议。不以此时引维纲，尽思虑，今已亏形为扫除之隶，在阘茸之中，乃欲仰首伸眉，论列是非，不亦轻朝廷、羞当世之士邪？嗟乎！嗟乎！如仆尚何言哉！尚何言哉！\n且事本末未易明也。仆少负不羁之才，长无乡曲之誉，主上幸以先人之故，使得奉薄伎，出入周卫之中。仆以为戴盆何以望天，故绝宾客之知，忘室家之业，日夜思竭其不肖之材力，务一心营职，以求亲媚于主上。而事乃有大谬不然者！\n夫仆与李陵俱居门下，素非能相善也。趣舍异路，未尝衔杯酒，接殷勤之余欢。然仆观其为人，自守奇士，事亲孝，与士信，临财廉，取予义，分别有让，恭俭下人，常思奋不顾身，以徇国家之急。其素所蓄积也，仆以为有国士之风。夫人臣出万死不顾一生之计，赴公家之难，斯已奇矣。今举事一不当，而全躯保妻子之臣随而媒孽其短，仆诚私心痛之。且李陵提步卒不满五千，深践戎马之地，足历王庭，垂饵虎口，横挑强胡，仰亿万之师，与单于连战十有余日，所杀过当。虏救死扶伤不给，旃裘之君长咸震怖，乃悉征其左、右贤王，举引弓之民，一国共攻而围之。转斗千里，矢尽道穷，救兵不至，士卒死伤如积。然陵一呼劳军，士无不起，躬自流涕，沬血饮泣，更张空弮，冒白刃，北首争死敌者。陵未没时，使有来报，汉公卿王侯皆奉觞上寿。后数日，陵败书闻，主上为之食不甘味，听朝不怡。大臣忧惧，不知所出。仆窃不自料其卑贱，见主上惨凄怛悼，诚欲效其款款之愚，以为李陵素与士大夫绝甘分少，能得人之死力，虽古之名将，不能过也。身虽陷败，彼观其意，且欲得其当而报于汉。事已无可奈何，其所摧败，功亦足以暴于天下矣。仆怀欲陈之，而未有路，适会召问，即以此指，推言陵之功，欲以广主上之意，塞睚眦之辞。未能尽明，明主不晓，以为仆沮贰师，而为李陵游说，遂下于理。拳拳之忠，终不能自列。因为诬上，卒从吏议。家贫，货赂不足以自赎，交游莫救，左右亲近不为一言。身非木石，独与法吏为伍，深幽囹圄之中，谁可告愬者！此真少卿所亲见，仆行事岂不然乎？李陵既生降，隤其家声，而仆又佴之蚕室，重为天下观笑。悲夫！悲夫！事未易一二为俗人言也。\n仆之先非有剖符丹书之功，文史星历，近乎卜祝之间，固主上所戏弄，倡优所畜，流俗之所轻也。假令仆伏法受诛，若九牛亡一毛，与蝼蚁何以异？而世又不与能死节者比，特以为智穷罪极，不能自免，卒就死耳。何也？素所自树立使然也。人固有一死，或重于泰山，或轻于鸿毛，用之所趋异也。太上不辱先，其次不辱身，其次不辱理色，其次不辱辞令，其次诎体受辱，其次易服受辱，其次关木索、被箠楚受辱，其次剔毛发、婴金铁受辱，其次毁肌肤、断肢体受辱，最下腐刑极矣！传曰“刑不上大夫。”此言士节不可不勉厉也。猛虎在深山，百兽震恐，及在槛阱之中，摇尾而求食，积威约之渐也。故士有画地为牢，势不可入；削木为吏，议不可对，定计于鲜也。今交手足，受木索，暴肌肤，受榜箠，幽于圜墙之中。当此之时，见狱吏则头抢地，视徒隶则心惕息。何者？积威约之势也。及以至是，言不辱者，所谓强颜耳，曷足贵乎！且西伯，伯也，拘于羑里；李斯，相也，具于五刑；淮阴，王也，受械于陈；彭越、张敖，南面称孤，系狱抵罪；绛侯诛诸吕，权倾五伯，囚于请室；魏其，大将也，衣赭衣，关三木；季布为朱家钳奴；灌夫受辱于居室。此人皆身至王侯将相，声闻邻国，及罪至罔加，不能引决自裁，在尘埃之中。古今一体，安在其不辱也？由此言之，勇怯，势也；强弱，形也。审矣，何足怪乎？夫人不能早自裁绳墨之外，以稍陵迟，至于鞭箠之间，乃欲引节，斯不亦远乎！古人所以重施刑于大夫者，殆为此也。\n夫人情莫不贪生恶死，念父母，顾妻子，至激于义理者不然，乃有所不得已也。今仆不幸，早失父母，无兄弟之亲，独身孤立，少卿视仆于妻子何如哉？且勇者不必死节，怯夫慕义，何处不勉焉！仆虽怯懦，欲苟活，亦颇识去就之分矣，何至自沉溺缧绁之辱哉！且夫臧获婢妾，犹能引决，况仆之不得已乎？所以隐忍苟活，幽于粪土之中而不辞者，恨私心有所不尽，鄙陋没世，而文采不表于后也。\n古者富贵而名摩灭，不可胜记，唯倜傥非常之人称焉。盖文王拘而演周易；仲尼厄而作春秋；屈原放逐，乃赋离骚；左丘失明，厥有国语；孙子膑脚，兵法修列；不韦迁蜀，世传吕览；韩非囚秦，说难孤愤；诗三百篇，大底圣贤发愤之所为作也。此人皆意有所郁结，不得通其道，故述往事、思来者。乃如左丘无目，孙子断足，终不可用，退而论书策，以舒其愤，思垂空文以自见。\n仆窃不逊，近自托于无能之辞，网罗天下放失旧闻，略考其行事，综其终始，稽其成败兴坏之纪，上计轩辕，下至于兹，为十表，本纪十二，书八章，世家三十，列传七十，凡百三十篇。亦欲以究天人之际，通古今之变，成一家之言。草创未就，会遭此祸，惜其不成，是以就极刑而无愠色。仆诚以著此书，藏之名山，传之其人，通邑大都，则仆偿前辱之责，虽万被戮，岂有悔哉！然此可为智者道，难为俗人言也！\n且负下未易居，下流多谤议。仆以口语遇遭此祸，重为乡党所笑，以污辱先人，亦何面目复上父母之丘墓乎？虽累百世，垢弥甚耳！是以肠一日而九回，居则忽忽若有所亡，出则不知其所往。每念斯耻，汗未尝不发背沾衣也！身直为闺阁之臣，宁得自引深藏于岩穴邪？故且从俗浮沉，与时俯仰，以通其狂惑。今少卿乃教以推贤进士，无乃与仆私心剌谬乎？今虽欲自雕琢，曼辞以自饰，无益，于俗不信，适足取辱耳。要之，死日然后是非乃定。书不能悉意，故略陈固陋。谨再拜。"
  },
  {
    "title": "舟夜书所见",
    "author": {
      "name": "查慎行",
      "dynasty": "清"
    },
    "type": "poetry",
    "content": "月黑见渔灯，孤光一点萤。\n微微风簇浪，散作满河星。"
  },
  {
    "title": "无题·重帏深下莫愁堂",
    "author": {
      "name": "李商隐",
      "dynasty": "唐"
    },
    "type": "poetry",
    "content": "重帏深下莫愁堂，卧后清宵细细长。\n神女生涯原是梦，小姑居处本无郎。\n风波不信菱枝弱，月露谁教桂叶香。\n直道相思了无益，未妨惆怅是清狂。"
  },
  {
    "title": "水调歌头·徐州中秋",
    "author": {
      "name": "苏辙",
      "dynasty": "宋"
    },
    "type": "ancient",
    "content": "离别一何久，七度过中秋。去年东武今夕，明月不胜愁。岂意彭城山下，同泛清河古汴，船上载凉州。鼓吹助清赏，鸿雁起汀洲。\n坐中客，翠羽帔，紫绮裘。素娥无赖，西去曾不为人留。今夜清尊对客，明夜孤帆水驿，依旧照离忧。但恐同王粲，相对永登楼。"
  },
  {
    "title": "玉楼春·春恨",
    "author": {
      "name": "晏殊",
      "dynasty": "宋"
    },
    "type": "poetry",
    "content": "绿杨芳草长亭路，年少抛人容易去。楼头残梦五更钟，花底离愁三月雨。\n无情不似多情苦，一寸还成千万缕。天涯地角有穷时，只有相思无尽处。"
  },
  {
    "title": "饮中八仙歌",
    "author": {
      "name": "杜甫",
      "dynasty": "唐"
    },
    "type": "ancient",
    "content": "知章骑马似乘船，眼花落井水底眠。\n汝阳三斗始朝天，道逢麴车口流涎，恨不移封向酒泉。\n左相日兴费万钱，饮如长鲸吸百川，衔杯乐圣称避贤。\n宗之潇洒美少年，举觞白眼望青天，皎如玉树临风前。\n苏晋长斋绣佛前，醉中往往爱逃禅。\n李白斗酒诗百篇，长安市上酒家眠，\n天子呼来不上船，自称臣是酒中仙。\n张旭三杯草圣传，脱帽露顶王公前，挥毫落纸如云烟。\n焦遂五斗方卓然，高谈雄辩惊四筵。"
  },
  {
    "title": "新柳",
    "author": {
      "name": "杨万里",
      "dynasty": "宋"
    },
    "type": "poetry",
    "content": "柳条百尺拂银塘，且莫深青只浅黄。\n未必柳条能蘸水，水中柳影引他长。"
  },
  {
    "title": "春怨",
    "author": {
      "name": "刘方平",
      "dynasty": "唐"
    },
    "type": "poetry",
    "content": "纱窗日落渐黄昏，金屋无人见泪痕。\n寂寞空庭春欲晚，梨花满地不开门。"
  },
  {
    "title": "小星",
    "author": {
      "name": "佚名",
      "dynasty": "先秦"
    },
    "type": "poetry",
    "content": "嘒彼小星，三五在东。肃肃宵征，夙夜在公。寔命不同。\n嘒彼小星，维参与昴。肃肃宵征，抱衾与裯。寔命不犹。"
  },
  {
    "title": "登快阁",
    "author": {
      "name": "黄庭坚",
      "dynasty": "宋"
    },
    "type": "poetry",
    "content": "痴儿了却公家事，快阁东西倚晚晴。\n落木千山天远大，澄江一道月分明。\n朱弦已为佳人绝，青眼聊因美酒横。\n万里归船弄长笛，此心吾与白鸥盟。"
  },
  {
    "title": "江上",
    "author": {
      "name": "王安石",
      "dynasty": "宋"
    },
    "type": "poetry",
    "content": "江水漾西风，江花脱晚红。\n离情被横笛，吹过乱山东。"
  },
  {
    "title": "经乱离后天恩流夜郎忆旧游书怀赠江夏韦太守良宰",
    "author": {
      "name": "李白",
      "dynasty": "唐"
    },
    "type": "poetry",
    "content": "天上白玉京，十二楼五城。仙人抚我顶，结发受长生。\n误逐世间乐，颇穷理乱情。九十六圣君，浮云挂空名。\n天地赌一掷，未能忘战争。试涉霸王略，将期轩冕荣。\n时命乃大谬，弃之海上行。学剑翻自哂，为文竟何成。\n剑非万人敌，文窃四海声。儿戏不足道，五噫出西京。\n临当欲去时，慷慨泪沾缨。叹君倜傥才，标举冠群英。\n开筵引祖帐，慰此远徂征。鞍马若浮云，送余骠骑亭。\n歌钟不尽意，白日落昆明。十月到幽州，戈鋋若罗星。\n君王弃北海，扫地借长鲸。呼吸走百川，燕然可摧倾。\n心知不得语，却欲栖蓬瀛。弯弧惧天狼，挟矢不敢张。\n揽涕黄金台，呼天哭昭王。无人贵骏骨，騄耳空腾骧。\n乐毅倘再生，于今亦奔亡。蹉跎不得意，驱马还贵乡。\n逢君听弦歌，肃穆坐华堂。百里独太古，陶然卧羲皇。\n征乐昌乐馆，开筵列壶觞。贤豪间青娥，对烛俨成行。\n醉舞纷绮席，清歌绕飞梁。欢娱未终朝，秩满归咸阳。\n祖道拥万人，供帐遥相望。一别隔千里，荣枯异炎凉。\n炎凉几度改，九土中横溃。汉甲连胡兵，沙尘暗云海。\n草木摇杀气，星辰无光彩。白骨成丘山，苍生竟何罪。\n函关壮帝居，国命悬哥舒。长戟三十万，开门纳凶渠。\n公卿如犬羊，忠谠醢与菹。二圣出游豫，两京遂丘墟。\n帝子许专征，秉旄控强楚。节制非桓文，军师拥熊虎。\n人心失去就，贼势腾风雨。惟君固房陵，诚节冠终古。\n仆卧香炉顶，餐霞漱瑶泉。门开九江转，枕下五湖连。\n半夜水军来，浔阳满旌旃。空名适自误，迫胁上楼船。\n徒赐五百金，弃之若浮烟。辞官不受赏，翻谪夜郎天。\n夜郎万里道，西上令人老。扫荡六合清，仍为负霜草。\n日月无偏照，何由诉苍昊。良牧称神明，深仁恤交道。\n一忝青云客，三登黄鹤楼。顾惭祢处士，虚对鹦鹉洲。\n樊山霸气尽，寥落天地秋。江带峨眉雪，川横三峡流。\n万舸此中来，连帆过扬州。送此万里目，旷然散我愁。\n纱窗倚天开，水树绿如发。窥日畏衔山，促酒喜得月。\n吴娃与越艳，窈窕夸铅红。呼来上云梯，含笑出帘栊。\n对客小垂手，罗衣舞春风。宾跪请休息，主人情未极。\n览君荆山作，江鲍堪动色。清水出芙蓉，天然去雕饰。\n逸兴横素襟，无时不招寻。朱门拥虎士，列戟何森森。\n剪凿竹石开，萦流涨清深。登台坐水阁，吐论多英音。\n片辞贵白璧，一诺轻黄金。谓我不愧君，青鸟明丹心。\n五色云间鹊，飞鸣天上来。传闻赦书至，却放夜郎回。\n暖气变寒谷，炎烟生死灰。君登凤池去，忽弃贾生才。\n桀犬尚吠尧，匈奴笑千秋。中夜四五叹，常为大国忧。\n旌旆夹两山，黄河当中流。连鸡不得进，饮马空夷犹。\n安得羿善射，一箭落旄头。"
  },
  {
    "title": "九歌",
    "author": {
      "name": "屈原",
      "dynasty": "楚"
    },
    "type": "ancient",
    "content": "《东皇太一》\n吉日兮辰良，穆将愉兮上皇；\n抚长剑兮玉珥，璆锵鸣兮琳琅；\n瑶席兮玉瑱，盍将把兮琼芳；\n蕙肴蒸兮兰藉，奠桂酒兮椒浆；\n扬枹兮拊鼓，疏缓节兮安歌；\n陈竽瑟兮浩倡；\n灵偃蹇兮姣服，芳菲菲兮满堂；\n五音纷兮繁会，君欣欣兮乐康。\n《云中君》\n浴兰汤兮沐芳，华采衣兮若英；\n灵连蜷兮既留，烂昭昭兮未央；\n謇将憺兮寿宫，与日月兮齐光；\n龙驾兮帝服，聊翱游兮周章；\n灵皇皇兮既降，猋远举兮云中；\n览冀洲兮有余，横四海兮焉穷；\n思夫君兮太息，极劳心兮忡忡；\n《湘君》\n君不行兮夷犹，蹇谁留兮中洲；\n美要眇兮宜修，沛吾乘兮桂舟；\n令沅湘兮无波，使江水兮安流；\n望夫君兮未来，吹参差兮谁思；\n驾飞龙兮北征，邅吾道兮洞庭；\n薜荔柏兮蕙绸，荪桡兮兰旌；\n望涔阳兮极浦，横大江兮扬灵；\n扬灵兮未极，女婵媛兮为余太息；\n横流涕兮潺湲，隐思君兮陫侧；\n桂棹兮兰枻，斵冰兮积雪；\n采薜荔兮水中，搴芙蓉兮木末；\n心不同兮媒劳，恩不甚兮轻绝；\n石濑兮浅浅，飞龙兮翩翩；\n交不忠兮怨长，期不信兮告余以不闲；\n朝骋骛兮江皋，夕弭节兮北渚；\n鸟次兮屋上，水周兮堂下；\n捐余玦兮江中，遗余佩兮醴浦；\n采芳洲兮杜若，将以遗兮下女；\n时不可兮再得，聊逍遥兮容与。\n《湘夫人》\n帝子降兮北渚，目眇眇兮愁予；\n袅袅兮秋风，洞庭波兮木叶下；\n登白薠兮骋望，与佳期兮夕张；\n鸟何萃兮苹中，罾何为兮木上？\n沅有茝兮醴有兰，思公子兮未敢言；\n荒忽兮远望，观流水兮潺湲；\n麋何食兮庭中，蛟何为兮水裔；\n朝驰余马兮江皋，夕济兮西澨；\n闻佳人兮召余，将腾驾兮偕逝；\n筑室兮水中，葺之兮荷盖；\n荪壁兮紫坛，播芳椒兮成堂；\n桂栋兮兰橑，辛夷楣兮药房；\n罔薜荔兮为帷，擗蕙櫋兮既张；\n白玉兮为镇，疏石兰兮为芳；\n芷葺兮荷屋，缭之兮杜衡；\n合百草兮实庭，建芳馨兮庑门；\n九嶷缤兮并迎，灵之来兮如云；\n捐余袂兮江中，遗余褋兮醴浦；\n搴汀洲兮杜若，将以遗兮远者；\n时不可兮骤得，聊逍遥兮容与！\n《大司命》\n广开兮天门，纷吾乘兮玄云；\n令飘风兮先驱，使涷雨兮洒尘；\n君回翔兮以下，逾空桑兮从女；\n纷总总兮九州，何寿夭兮在予；\n高飞兮安翔，乘清气兮御阴阳；\n吾与君兮齐速，导帝之兮九坑；\n灵衣兮被被，玉佩兮陆离；\n一阴兮一阳，众莫知兮余所为；\n折疏麻兮瑶华，将以遗兮离居；\n老冉冉兮既极，不寖近兮愈疏；\n乘龙兮辚辚，高驰兮冲天；\n结桂枝兮延伫，羌愈思兮愁人；\n愁人兮奈何，愿若今兮无亏；\n固人命兮有当，孰离合兮何为？\n《少司命》\n秋兰兮麋芜，罗生兮堂下；\n绿叶兮素华，芳菲菲兮袭予；\n夫人兮自有美子，荪何以兮愁苦；\n秋兰兮青青，绿叶兮紫茎；\n满堂兮美人，忽独与余兮目成；\n入不言兮出不辞，乘回风兮载云旗；\n悲莫悲兮生别离，乐莫乐兮新相知；\n荷衣兮蕙带，儵而来兮忽而逝；\n夕宿兮帝郊，君谁须兮云之际；\n与女沐兮咸池，曦女发兮阳之阿；\n望美人兮未来，临风怳兮浩歌；\n孔盖兮翠旌，登九天兮抚彗星；\n竦长剑兮拥幼艾，荪独宜兮为民正。\n《东君》\n暾将出兮东方，照吾槛兮扶桑；\n抚余马兮安驱，夜皎皎兮既明；\n驾龙輈兮乘雷，载云旗兮委蛇；\n长太息兮将上，心低徊兮顾怀；\n羌声色兮娱人，观者儋兮忘归；\n縆瑟兮交鼓，萧钟兮瑶簴；\n鸣篪兮吹竽，思灵保兮贤姱；\n翾飞兮翠曾，展诗兮会舞；\n应律兮合节，灵之来兮敝日；\n青云衣兮白霓裳，举长矢兮射天狼；\n操余弧兮反沦降，援北斗兮酌桂浆；\n撰余辔兮高驰翔，杳冥冥兮以东行。\n《河伯》\n与女游兮九河，冲风起兮水扬波；\n乘水车兮荷盖，驾两龙兮骖螭；\n登昆仑兮四望，心飞扬兮浩荡；\n日将暮兮怅忘归，惟极浦兮寤怀；\n鱼鳞屋兮龙堂，紫贝阙兮珠宫；\n灵何惟兮水中；\n乘白鼋兮逐文鱼，与女游兮河之渚；\n流澌纷兮将来下；\n子交手兮东行，送美人兮南浦；\n波滔滔兮来迎，鱼鳞鳞兮媵予。\n《山鬼》\n若有人兮山之阿，被薜荔兮带女萝；\n既含睇兮又宜笑，子慕予兮善窈窕；\n乘赤豹兮从文狸，辛夷车兮结桂旗；\n被石兰兮带杜衡，折芳馨兮遗所思；\n余处幽篁兮终不见天，路险难兮独后来；\n表独立兮山之上，云容容兮而在下；\n杳冥冥兮羌昼晦，东风飘兮神灵雨；\n留灵修兮憺忘归，岁既晏兮孰华予；\n采三秀兮于山间，石磊磊兮葛蔓蔓；\n怨公子兮怅忘归，君思我兮不得闲；\n山中人兮芳杜若，饮石泉兮荫松柏；\n君思我兮然疑作；\n雷填填兮雨冥冥，猿啾啾兮狖夜鸣；\n风飒飒兮木萧萧，思公子兮徒离忧。\n《国殇》\n操吴戈兮被犀甲，车错毂兮短兵接；\n旌蔽日兮敌若云，矢交坠兮士争先；\n凌余阵兮躐余行，左骖殪兮右刃伤；\n霾两轮兮絷四马，援玉枹兮击鸣鼓；\n天时怼兮威灵怒，严杀尽兮弃原野；\n出不入兮往不反，平原忽兮路超远；\n带长剑兮挟秦弓，首身离兮心不惩；\n诚既勇兮又以武，终刚强兮不可凌；\n身既死兮神以灵，魂魄毅兮为鬼雄。\n《礼魂》\n成礼兮会鼓，传芭兮代舞；\n姱女倡兮容与；\n春兰兮秋菊，长无绝兮终古。"
  },
  {
    "title": "白鹿洞二首·其一",
    "author": {
      "name": "王贞白",
      "dynasty": "唐"
    },
    "type": "poetry",
    "content": "读书不觉已春深，一寸光阴一寸金。\n不是道人来引笑，周情孔思正追寻。"
  },
  {
    "title": "秋兴八首·其一",
    "author": {
      "name": "杜甫",
      "dynasty": "唐"
    },
    "type": "poetry",
    "content": "玉露凋伤枫树林，巫山巫峡气萧森。\n江间波浪兼天涌，塞上风云接地阴。\n丛菊两开他日泪，孤舟一系故园心。\n寒衣处处催刀尺，白帝城高急暮砧。"
  },
  {
    "title": "螽斯",
    "author": {
      "name": "佚名",
      "dynasty": "先秦"
    },
    "type": "poetry",
    "content": "螽斯羽，诜诜兮。宜尔子孙，振振兮。\n螽斯羽，薨薨兮。宜尔子孙，绳绳兮。\n螽斯羽，揖揖兮。宜尔子孙，蛰蛰兮。"
  },
  {
    "title": "蝶恋花·暖雨晴风初破冻",
    "author": {
      "name": "李清照",
      "dynasty": "宋"
    },
    "type": "ancient",
    "content": "暖雨晴风初破冻，柳眼梅腮，已觉春心动。酒意诗情谁与共？泪融残粉花钿重。\n乍试夹衫金缕缝，山枕斜欹，枕损钗头凤。独抱浓愁无好梦，夜阑犹剪灯花弄。"
  },
  {
    "title": "诗经·国风·郑风",
    "author": {
      "name": "佚名",
      "dynasty": "先秦"
    },
    "type": "ancient",
    "content": "风雨凄凄，鸡鸣喈喈。既见君子，云胡不夷。\n风雨潇潇，鸡鸣胶胶。既见君子，云胡不瘳。\n风雨如晦，鸡鸣不已。既见君子，云胡不喜。"
  },
  {
    "title": "蝶恋花·辛苦最怜天上月",
    "author": {
      "name": "纳兰性德",
      "dynasty": "清"
    },
    "type": "ancient",
    "content": "辛苦最怜天上月，一昔如环，昔昔都成玦。若似月轮终皎洁，不辞冰雪为卿热。\n无那尘缘容易绝，燕子依然，软踏帘钩说。唱罢秋坟愁未歇，春丛认取双栖蝶。"
  },
  {
    "title": "奉和令公绿野堂种花",
    "author": {
      "name": "白居易",
      "dynasty": "唐"
    },
    "type": "poetry",
    "content": "绿野堂开占物华，路人指道令公家。\n令公桃李满天下，何用堂前更种花。"
  },
  {
    "title": "古从军行",
    "author": {
      "name": "李颀",
      "dynasty": "唐"
    },
    "type": "poetry",
    "content": "白日登山望烽火，黄昏饮马傍交河。\n行人刁斗风沙暗，公主琵琶幽怨多。\n野云万里无城郭，雨雪纷纷连大漠。\n胡雁哀鸣夜夜飞，胡儿眼泪双双落。\n闻道玉门犹被遮，应将性命逐轻车。\n年年战骨埋荒外，空见蒲桃入汉家。"
  },
  {
    "title": "新竹",
    "author": {
      "name": "郑燮",
      "dynasty": "清"
    },
    "type": "poetry",
    "content": "新竹高于旧竹枝，全凭老干为扶持。\n下年再有新生者，十丈龙孙绕凤池。"
  },
  {
    "title": "节妇吟·寄东平李司空师道",
    "author": {
      "name": "张籍",
      "dynasty": "唐"
    },
    "type": "ancient",
    "content": "君知妾有夫，赠妾双明珠。\n感君缠绵意，系在红罗襦。\n妾家高楼连苑起，良人执戟明光里。\n知君用心如日月，事夫誓拟同生死。\n还君明珠双泪垂，恨不相逢未嫁时。"
  },
  {
    "title": "浣溪沙·细雨斜风作晓寒",
    "author": {
      "name": "苏轼",
      "dynasty": "宋"
    },
    "type": "ancient",
    "foreword": "元丰七年十二月二十四日，从泗州刘倩叔游南山",
    "content": "细雨斜风作晓寒，淡烟疏柳媚晴滩。入淮清洛渐漫漫。\n雪沫乳花浮午盏，蓼茸蒿笋试春盘。人间有味是清欢。"
  },
  {
    "title": "咸阳城东楼",
    "author": {
      "name": "许浑",
      "dynasty": "唐"
    },
    "type": "poetry",
    "content": "一上高城万里愁，蒹葭杨柳似汀洲。\n溪云初起日沉阁，山雨欲来风满楼。\n鸟下绿芜秦苑夕，蝉鸣黄叶汉宫秋。\n行人莫问当年事，故国东来渭水流。"
  },
  {
    "title": "长安春望",
    "author": {
      "name": "卢纶",
      "dynasty": "唐"
    },
    "type": "poetry",
    "content": "东风吹雨过青山，却望千门草色闲。\n家在梦中何日到，春生江上几人还？\n川原缭绕浮云外，宫阙参差落照间。\n谁念为儒逢世难，独将衰鬓客秦关。"
  },
  {
    "title": "采莲曲二首",
    "author": {
      "name": "王昌龄",
      "dynasty": "唐"
    },
    "type": "poetry",
    "content": "吴姬越艳楚王妃，争弄莲舟水湿衣。\n来时浦口花迎入，采罢江头月送归。\n荷叶罗裙一色裁，芙蓉向脸两边开。\n乱入池中看不见，闻歌始觉有人来。"
  },
  {
    "title": "城东早春",
    "author": {
      "name": "杨巨源",
      "dynasty": "唐"
    },
    "type": "poetry",
    "content": "诗家清景在新春，绿柳才黄半未匀。\n若待上林花似锦，出门俱是看花人。"
  },
  {
    "title": "吊古战场文",
    "author": {
      "name": "李华",
      "dynasty": "唐"
    },
    "type": "ancient",
    "content": "浩浩乎，平沙无垠，夐不见人。河水萦带，群山纠纷。黯兮惨悴，风悲日曛。蓬断草枯，凛若霜晨。鸟飞不下，兽铤亡群。亭长告余曰：“此古战场也，常覆三军。往往鬼哭，天阴则闻。”伤心哉！秦欤汉欤？将近代欤？\n吾闻夫齐魏徭戍，荆韩召募。万里奔走，连年暴露。沙草晨牧，河冰夜渡。地阔天长，不知归路。寄身锋刃，腷臆谁愬？秦汉而还，多事四夷，中州耗斁，无世无之。古称戎夏，不抗王师。文教失宣，武臣用奇。奇兵有异于仁义，王道迂阔而莫为。呜呼噫嘻！\n吾想夫北风振漠，胡兵伺便。主将骄敌，期门受战。野竖旌旗，川回组练。法重心骇，威尊命贱。利镞穿骨，惊沙入面，主客相搏，山川震眩。声析江河，势崩雷电。至若穷阴凝闭，凛冽海隅，积雪没胫，坚冰在须。鸷鸟休巢，征马踟蹰。缯纩无温，堕指裂肤。当此苦寒，天假强胡，凭陵杀气，以相剪屠。径截辎重，横攻士卒。都尉新降，将军复没。尸踣巨港之岸，血满长城之窟。无贵无贱，同为枯骨。可胜言哉！鼓衰兮力竭，矢尽兮弦绝，白刃交兮宝刀折，两军蹙兮生死决。降矣哉，终身夷狄；战矣哉，暴骨沙砾。鸟无声兮山寂寂，夜正长兮风淅淅。魂魄结兮天沉沉，鬼神聚兮云幂幂。日光寒兮草短，月色苦兮霜白。伤心惨目，有如是耶！\n吾闻之：牧用赵卒，大破林胡，开地千里，遁逃匈奴。汉倾天下，财殚力痡。任人而已，岂在多乎！周逐猃狁，北至太原。既城朔方，全师而还。饮至策勋，和乐且闲。穆穆棣棣，君臣之间。秦起长城，竟海为关。荼毒生民，万里朱殷。汉击匈奴，虽得阴山，枕骸徧野，功不补患。\n苍苍蒸民，谁无父母？提携捧负，畏其不寿。谁无兄弟？如足如手。谁无夫妇？如宾如友。生也何恩，杀之何咎？其存其没，家莫闻知。人或有言，将信将疑。悁悁心目，寤寐见之。布奠倾觞，哭望天涯。天地为愁，草木凄悲。吊祭不至，精魂无依。必有凶年，人其流离。呜呼噫嘻！时耶命耶？从古如斯！为之奈何？守在四夷。"
  },
  {
    "title": "诉衷情·夜来沉醉卸妆迟",
    "author": {
      "name": "李清照",
      "dynasty": "宋"
    },
    "type": "poetry",
    "content": "夜来沉醉卸妆迟，梅萼插残枝。酒醒熏破春睡，梦远不成归。\n人悄悄，月依依，翠帘垂。更挼残蕊，更捻余香，更得些时。"
  },
  {
    "title": "千秋岁·数声鶗鴂",
    "author": {
      "name": "张先",
      "dynasty": "宋"
    },
    "type": "ancient",
    "content": "数声鶗鴂，又报芳菲歇。惜春更把残红折。雨轻风色暴，梅子青时节。永丰柳，无人尽日花飞雪。\n莫把幺弦拨，怨极弦能说。天不老，情难绝。心似双丝网，中有千千结。夜过也，东窗未白凝残月。"
  },
  {
    "title": "三台·清明应制",
    "author": {
      "name": "万俟咏",
      "dynasty": "宋"
    },
    "type": "ancient",
    "content": "见梨花初带夜月，海棠半含朝雨。内苑春、不禁过青门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平箫鼓。\n乍莺儿百啭断续，燕子飞来飞去。近绿水、台榭映秋千，斗草聚、双双游女。饧香更、酒冷踏青路。会暗识、夭桃朱户。向晚骤、宝马雕鞍，醉襟惹、乱花飞絮。\n正轻寒轻暖漏永，半阴半晴云暮。禁火天、已是试新妆，岁华到、三分佳处。清明看、汉宫传蜡炬。散翠烟、飞入槐府。敛兵卫、阊阖门开，住传宣、又还休务。"
  },
  {
    "title": "曲江二首",
    "author": {
      "name": "杜甫",
      "dynasty": "唐"
    },
    "type": "poetry",
    "content": "一片花飞减却春，风飘万点正愁人。\n且看欲尽花经眼，莫厌伤多酒入唇。\n江上小堂巢翡翠，苑边高冢卧麒麟。\n细推物理须行乐，何用浮荣绊此身。\n朝回日日典春衣，每日江头尽醉归。\n酒债寻常行处有，人生七十古来稀。\n穿花蛱蝶深深见，点水蜻蜓款款飞。\n传语风光共流转，暂时相赏莫相违。"
  },
  {
    "title": "代悲白头翁",
    "author": {
      "name": "刘希夷",
      "dynasty": "唐"
    },
    "type": "poetry",
    "content": "洛阳城东桃李花，飞来飞去落谁家？\n洛阳女儿惜颜色，坐见落花长叹息。\n今年花落颜色改，明年花开复谁在？\n已见松柏摧为薪，更闻桑田变成海。\n古人无复洛城东，今人还对落花风。\n年年岁岁花相似，岁岁年年人不同。\n寄言全盛红颜子，应怜半死白头翁。\n此翁白头真可怜，伊昔红颜美少年。\n公子王孙芳树下，清歌妙舞落花前。\n光禄池台文锦绣，将军楼阁画神仙。\n一朝卧病无相识，三春行乐在谁边？\n宛转蛾眉能几时？须臾鹤发乱如丝。\n但看古来歌舞地，唯有黄昏鸟雀悲。"
  },
  {
    "title": "忆江南·多少恨",
    "author": {
      "name": "李煜",
      "dynasty": "五代"
    },
    "type": "poetry",
    "content": "多少恨，昨夜梦魂中。还似旧时游上苑，车如流水马如龙。花月正春风。"
  },
  {
    "title": "寄黄几复",
    "author": {
      "name": "黄庭坚",
      "dynasty": "宋"
    },
    "type": "poetry",
    "content": "我居北海君南海，寄雁传书谢不能。\n桃李春风一杯酒，江湖夜雨十年灯。\n持家但有四立壁，治病不蕲三折肱。\n想见读书头已白，隔溪猿哭瘴溪藤。"
  },
  {
    "title": "踏莎行·候馆梅残",
    "author": {
      "name": "欧阳修",
      "dynasty": "宋"
    },
    "type": "ancient",
    "content": "候馆梅残，溪桥柳细。草薰风暖摇征辔。离愁渐远渐无穷，迢迢不断如春水。\n寸寸柔肠，盈盈粉泪。楼高莫近危阑倚。平芜尽处是春山，行人更在春山外。"
  },
  {
    "title": "鹧鸪天·雪照山城玉指寒",
    "author": {
      "name": "刘著",
      "dynasty": "宋"
    },
    "type": "poetry",
    "content": "雪照山城玉指寒，一声羌管怨楼间。江南几度梅花发，人在天涯鬓已斑。\n星点点，月团团。倒流河汉入杯盘。翰林风月三千首，寄与吴姬忍泪看。"
  },
  {
    "title": "扬子江",
    "author": {
      "name": "文天祥",
      "dynasty": "宋"
    },
    "type": "poetry",
    "content": "几日随风北海游，回从扬子大江头。\n臣心一片磁针石，不指南方不肯休。"
  },
  {
    "title": "国风·鄘风·相鼠",
    "author": {
      "name": "佚名",
      "dynasty": "先秦"
    },
    "type": "poetry",
    "content": "相鼠有皮，人而无仪！人而无仪，不死何为？\n相鼠有齿，人而无止！人而无止，不死何俟？\n相鼠有体，人而无礼，人而无礼！胡不遄死？"
  },
  {
    "title": "北风行",
    "author": {
      "name": "李白",
      "dynasty": "唐"
    },
    "type": "poetry",
    "content": "烛龙栖寒门，光曜犹旦开。\n日月照之何不及此？惟有北风号怒天上来。\n燕山雪花大如席，片片吹落轩辕台。\n幽州思妇十二月，停歌罢笑双蛾摧。\n倚门望行人，念君长城苦寒良可哀。\n别时提剑救边去，遗此虎文金鞞靫。\n中有一双白羽箭，蜘蛛结网生尘埃。\n箭空在，人今战死不复回。\n不忍见此物，焚之已成灰。\n黄河捧土尚可塞，北风雨雪恨难裁。"
  },
  {
    "title": "山中与裴秀才迪书",
    "author": {
      "name": "王维",
      "dynasty": "唐"
    },
    "type": "ancient",
    "content": "近腊月下，景气和畅，故山殊可过。足下方温经，猥不敢相烦，辄便往山中，憩感配寺，与山僧饭讫而去。\n北涉玄灞，清月映郭。夜登华子冈，辋水沦涟，与月上下。寒山远火，明灭林外。深巷寒犬，吠声如豹。村墟夜舂，复与疏钟相间。此时独坐，僮仆静默，多思曩昔，携手赋诗，步仄径，临清流也。\n当待春中，草木蔓发，春山可望，轻鲦出水，白鸥矫翼，露湿青皋，麦陇朝雊，斯之不远，倘能从我游乎？非子天机清妙者，岂能以此不急之务相邀。然是中有深趣矣！无忽。因驮黄檗人往，不一，山中人王维白。"
  },
  {
    "title": "咏怀古迹五首·其三",
    "author": {
      "name": "杜甫",
      "dynasty": "唐"
    },
    "type": "poetry",
    "content": "群山万壑赴荆门，生长明妃尚有村。\n一去紫台连朔漠，独留青冢向黄昏。\n画图省识春风面，环佩空归夜月魂。\n千载琵琶作胡语，分明怨恨曲中论。"
  },
  {
    "title": "燕歌行",
    "author": {
      "name": "高适",
      "dynasty": "唐"
    },
    "type": "ancient",
    "content": "开元二十六年，客有从御史大夫张公出塞而还者；作燕歌行以示适，感征戍之事，因而和焉。\n汉家烟尘在东北，汉将辞家破残贼。\n男儿本自重横行，天子非常赐颜色。\n摐金伐鼓下榆关，旌旆逶迤碣石间。\n校尉羽书飞瀚海，单于猎火照狼山。\n山川萧条极边土，胡骑凭陵杂风雨。\n战士军前半死生，美人帐下犹歌舞。\n大漠穷秋塞草腓，孤城落日斗兵稀。\n身当恩遇常轻敌，力尽关山未解围。\n铁衣远戍辛勤久，玉箸应啼别离后。\n少妇城南欲断肠，征人蓟北空回首。\n边庭飘飖那可度，绝域苍茫更何有。\n杀气三时作阵云，寒声一夜传刁斗。\n相看白刃血纷纷，死节从来岂顾勋。\n君不见沙场征战苦，至今犹忆李将军。"
  },
  {
    "title": "除夜",
    "author": {
      "name": "崔涂",
      "dynasty": "唐"
    },
    "type": "poetry",
    "content": "迢递三巴路，羁危万里身。\n乱山残雪夜，孤烛异乡人。\n渐与骨肉远，转于僮仆亲。\n那堪正飘泊，明日岁华新。"
  },
  {
    "title": "玉阶怨",
    "author": {
      "name": "李白",
      "dynasty": "唐"
    },
    "type": "poetry",
    "content": "玉阶生白露，夜久侵罗袜。\n却下水晶帘，玲珑望秋月。"
  },
  {
    "title": "题弟侄书堂",
    "author": {
      "name": "杜荀鹤",
      "dynasty": "唐"
    },
    "type": "poetry",
    "content": "何事居穷道不穷，乱时还与静时同。\n家山虽在干戈地，弟侄常修礼乐风。\n窗竹影摇书案上，野泉声入砚池中。\n少年辛苦终身事，莫向光阴惰寸功。"
  },
  {
    "title": "桂枝香·金陵怀古",
    "author": {
      "name": "王安石",
      "dynasty": "宋"
    },
    "type": "ancient",
    "content": "登临送目，正故国晚秋，天气初肃。千里澄江似练，翠峰如簇。归帆去棹残阳里，背西风，酒旗斜矗。彩舟云淡，星河鹭起，画图难足。\n念往昔，繁华竞逐，叹门外楼头，悲恨相续。千古凭高对此，谩嗟荣辱。六朝旧事随流水，但寒烟衰草凝绿。至今商女，时时犹唱，后庭遗曲。"
  },
  {
    "title": "和子由渑池怀旧",
    "author": {
      "name": "苏轼",
      "dynasty": "宋"
    },
    "type": "poetry",
    "content": "人生到处知何似，应似飞鸿踏雪泥。\n泥上偶然留指爪，鸿飞那复计东西。\n老僧已死成新塔，坏壁无由见旧题。\n往日崎岖还记否，路长人困蹇驴嘶。"
  },
  {
    "title": "太常引·建康中秋夜为吕叔潜赋",
    "author": {
      "name": "辛弃疾",
      "dynasty": "宋"
    },
    "type": "ancient",
    "content": "一轮秋影转金波，飞镜又重磨。把酒问姮娥：被白发、欺人奈何？\n乘风好去，长空万里，直下看山河。斫去桂婆娑，人道是、清光更多。"
  },
  {
    "title": "郑伯克段于鄢",
    "author": {
      "name": "左丘明",
      "dynasty": "先秦"
    },
    "type": "ancient",
    "content": "初，郑武公娶于申，曰武姜，生庄公及共叔段。庄公寤生，惊姜氏，故名曰寤生，遂恶之。爱共叔段，欲立之。亟请于武公，公弗许。\n及庄公即位，为之请制。公曰：“制，岩邑也，虢叔死焉。佗邑唯命。”请京，使居之，谓之京城大叔。祭仲曰：“都城过百雉，国之害也。先王之制：大都不过参国之一，中五之一，小九之一。今京不度，非制也，君将不堪。”公曰：“姜氏欲之，焉辟害？”对曰：“姜氏何厌之有！不如早为之所，无使滋蔓，蔓难图也。蔓草犹不可除，况君之宠弟乎！”公曰：“多行不义，必自毙，子姑待之。”\n既而大叔命西鄙北鄙贰于己。公子吕曰：“国不堪贰，君将若之何？欲与大叔，臣请事之；若弗与，则请除之。无生民心。”公曰：“无庸，将自及。”大叔又收贰以为己邑，至于廪延。子封曰：“可矣，厚将得众。”公曰：“不义，不暱，厚将崩。”\n大叔完聚，缮甲兵，具卒乘，将袭郑。夫人将启之。公闻其期，曰：“可矣！”命子封帅车二百乘以伐京。京叛大叔段，段入于鄢，公伐诸鄢。五月辛丑，大叔出奔共。\n书曰：“郑伯克段于鄢。”段不弟，故不言弟；如二君，故曰克；称郑伯，讥失教也；谓之郑志。不言出奔，难之也。\n遂寘姜氏于城颍，而誓之曰：“不及黄泉，无相见也。”既而悔之。颍考叔为颍谷封人，闻之，有献于公，公赐之食，食舍肉。公问之，对曰：“小人有母，皆尝小人之食矣，未尝君之羹，请以遗之。”公曰：“尔有母遗，繄我独无！”颍考叔曰：“敢问何谓也？”公语之故，且告之悔。对曰：“君何患焉？若阙地及泉，隧而相见，其谁曰不然？”公从之。公入而赋：“大隧之中，其乐也融融！”姜出而赋：“大隧之外，其乐也洩洩。”遂为母子如初。\n君子曰：“颍考叔，纯孝也，爱其母，施及庄公。诗曰：‘孝子不匮，永锡尔类。’其是之谓乎！”"
  },
  {
    "title": "国风·邶风·绿衣",
    "author": {
      "name": "佚名",
      "dynasty": "先秦"
    },
    "type": "poetry",
    "content": "绿兮衣兮，绿衣黄里。心之忧矣，曷维其已？\n绿兮衣兮，绿衣黄裳。心之忧矣，曷维其亡？\n绿兮丝兮，女所治兮。我思古人，俾无訧兮。\n絺兮绤兮，凄其以风。我思古人，实获我心。"
  },
  {
    "title": "铁杵磨针",
    "author": {
      "name": "郑之珍",
      "dynasty": "明"
    },
    "type": "poetry",
    "content": "磨针溪，在眉州象耳山下。世传李太白读书山中，未成，弃去。过小溪，逢老媪方磨铁杵，问之，曰：“欲作针。”太白感其意，还卒业。媪自言姓武。今溪旁有武氏岩。"
  },
  {
    "title": "中秋",
    "author": {
      "name": "司空图",
      "dynasty": "唐"
    },
    "type": "poetry",
    "content": "闲吟秋景外，万事觉悠悠。\n此夜若无月，一年虚过秋。"
  },
  {
    "title": "扁鹊见蔡桓公",
    "author": {
      "name": "韩非",
      "dynasty": "先秦"
    },
    "type": "ancient",
    "content": "扁鹊见蔡桓公，立有间，扁鹊曰：“君有疾在腠理，不治将恐深。”桓侯曰：“寡人无疾。”扁鹊出，桓侯曰：“医之好治不病以为功！”\n居十日，扁鹊复见，曰：“君之病在肌肤，不治将益深。”桓侯不应。扁鹊出，桓侯又不悦。\n居十日，扁鹊复见，曰：“君之病在肠胃，不治将益深。”桓侯又不应。扁鹊出，桓侯又不悦。\n居十日，扁鹊望桓侯而还走。桓侯故使人问之，扁鹊曰：“疾在腠理，汤熨之所及也；在肌肤，针石之所及也；在肠胃，火齐之所及也；在骨髓，司命之所属，无奈何也。今在骨髓，臣是以无请也。”\n居五日，桓侯体痛，使人索扁鹊，已逃秦矣。桓侯遂死。"
  },
  {
    "title": "灞上秋居",
    "author": {
      "name": "马戴",
      "dynasty": "唐"
    },
    "type": "poetry",
    "content": "灞原风雨定，晚见雁行频。\n落叶他乡树，寒灯独夜人。\n空园白露滴，孤壁野僧邻。\n寄卧郊扉久，何年致此身。"
  },
  {
    "title": "硕人",
    "author": {
      "name": "佚名",
      "dynasty": "先秦"
    },
    "type": "poetry",
    "content": "硕人其颀，衣锦褧衣。齐侯之子，卫侯之妻。东宫之妹，邢侯之姨，谭公维私。\n手如柔荑，肤如凝脂，领如蝤蛴，齿如瓠犀，螓首蛾眉，巧笑倩兮，美目盼兮。\n硕人敖敖，说于农郊。四牡有骄，朱幩镳镳。翟茀以朝。大夫夙退，无使君劳。\n河水洋洋，北流活活。施罛濊濊，鳣鲔发发。葭菼揭揭，庶姜孽孽，庶士有朅。"
  },
  {
    "title": "西塞山怀古",
    "author": {
      "name": "刘禹锡",
      "dynasty": "唐"
    },
    "type": "poetry",
    "content": "王濬楼船下益州，金陵王气黯然收。\n千寻铁锁沉江底，一片降幡出石头。\n人世几回伤往事，山形依旧枕寒流。\n今逢四海为家日，故垒萧萧芦荻秋。"
  },
  {
    "title": "晏子谏杀烛邹",
    "author": {
      "name": "刘向 编",
      "dynasty": "先秦"
    },
    "type": "poetry",
    "content": "齐景公好弋，使烛邹主鸟而亡之。公怒，诏吏欲杀之。晏子曰： “烛邹有罪三，请数之以其罪杀之。”公曰：“可。”于是召而数之公前，曰：“烛邹，汝为吾君主鸟而亡之，是罪一也；使吾君以鸟之故杀人，是罪二也；使诸侯闻之以吾君重鸟而轻士 ，是罪三也。数烛邹罪已毕，请杀之 。”公曰：“勿杀！寡人闻命矣。”"
  },
  {
    "title": "游子吟",
    "author": {
      "name": "李益",
      "dynasty": "唐"
    },
    "type": "poetry",
    "content": "女羞夫婿薄，客耻主人贱。\n遭遇同众流，低回愧相见。\n君非青铜镜，何事空照面。\n莫以衣上尘，不谓心如练。\n人生当荣盛，待士勿言倦。\n君看白日驰，何异弦上箭。"
  },
  {
    "title": "金错刀行",
    "author": {
      "name": "陆游",
      "dynasty": "宋"
    },
    "type": "ancient",
    "content": "黄金错刀白玉装，夜穿窗扉出光芒。\n丈夫五十功未立，提刀独立顾八荒。\n京华结交尽奇士，意气相期共生死。\n千年史册耻无名，一片丹心报天子。\n尔来从军天汉滨，南山晓雪玉嶙峋。\n呜呼！楚虽三户能亡秦，岂有堂堂中国空无人！"
  },
  {
    "title": "小松",
    "author": {
      "name": "杜荀鹤",
      "dynasty": "唐"
    },
    "type": "poetry",
    "content": "自小刺头深草里，而今渐觉出蓬蒿。\n时人不识凌云木，直待凌云始道高。"
  },
  {
    "title": "少年游·离多最是",
    "author": {
      "name": "晏几道",
      "dynasty": "宋"
    },
    "type": "poetry",
    "content": "离多最是，东西流水，终解两相逢。\n浅情终似，行云无定，犹到梦魂中。\n可怜人意，薄于云水，佳会更难重。\n细想从来，断肠多处，不与今番同。"
  },
  {
    "title": "国风·邶风·柏舟",
    "author": {
      "name": "佚名",
      "dynasty": "先秦"
    },
    "type": "poetry",
    "content": "泛彼柏舟，亦泛其流。耿耿不寐，如有隐忧。微我无酒，以敖以游。\n我心匪鉴，不可以茹。亦有兄弟，不可以据。薄言往愬，逢彼之怒。\n我心匪石，不可转也。我心匪席，不可卷也。威仪棣棣，不可选也。\n忧心悄悄，愠于群小。觏闵既多，受侮不少。静言思之，寤辟有摽。\n日居月诸，胡迭而微？心之忧矣，如匪浣衣。静言思之，不能奋飞。"
  },
  {
    "title": "清平乐·红笺小字",
    "author": {
      "name": "晏殊",
      "dynasty": "宋"
    },
    "type": "ancient",
    "content": "红笺小字。说尽平生意。鸿雁在云鱼在水。惆怅此情难寄。\n斜阳独倚西楼。遥山恰对帘钩。人面不知何处，绿波依旧东流。"
  },
  {
    "title": "离思五首",
    "author": {
      "name": "元稹",
      "dynasty": "唐"
    },
    "type": "poetry",
    "content": "自爱残妆晓镜中，环钗漫篸绿丝丛。\n须臾日射胭脂颊，一朵红苏旋欲融。\n山泉散漫绕阶流，万树桃花映小楼。\n闲读道书慵未起，水晶帘下看梳头。\n红罗著压逐时新，吉了花纱嫩麴尘。\n第一莫嫌材地弱，些些纰缦最宜人。\n曾经沧海难为水，除却巫山不是云。\n取次花丛懒回顾，半缘修道半缘君。\n寻常百种花齐发，偏摘梨花与白人。\n今日江头两三树，可怜和叶度残春。"
  },
  {
    "title": "春日忆李白",
    "author": {
      "name": "杜甫",
      "dynasty": "唐"
    },
    "type": "poetry",
    "content": "白也诗无敌，飘然思不群。\n清新庾开府，俊逸鲍参军。\n渭北春天树，江东日暮云。\n何时一樽酒，重与细论文。"
  },
  {
    "title": "秋声赋",
    "author": {
      "name": "欧阳修",
      "dynasty": "宋"
    },
    "type": "ancient",
    "content": "欧阳子方夜读书，闻有声自西南来者，悚然而听之，曰：“异哉！”初淅沥以萧飒，忽奔腾而砰湃，如波涛夜惊，风雨骤至。其触于物也，鏦鏦铮铮，金铁皆鸣；又如赴敌之兵，衔枚疾走，不闻号令，但闻人马之行声。予谓童子：“此何声也？汝出视之。”童子曰：“星月皎洁，明河在天，四无人声，声在树间。”\n余曰：“噫嘻悲哉！此秋声也，胡为而来哉？盖夫秋之为状也：其色惨淡，烟霏云敛；其容清明，天高日晶；其气栗冽，砭人肌骨；其意萧条，山川寂寥。故其为声也，凄凄切切，呼号愤发。丰草绿缛而争茂，佳木葱茏而可悦；草拂之而色变，木遭之而叶脱。其所以摧败零落者，乃其一气之余烈。夫秋，刑官也，于时为阴；又兵象也，于行用金，是谓天地之义气，常以肃杀而为心。天之于物，春生秋实，故其在乐也，商声主西方之音，夷则为七月之律。商，伤也，物既老而悲伤；夷，戮也，物过盛而当杀。”\n“嗟乎！草木无情，有时飘零。人为动物，惟物之灵；百忧感其心，万事劳其形；有动于中，必摇其精。而况思其力之所不及，忧其智之所不能；宜其渥然丹者为槁木，黟然黑者为星星。奈何以非金石之质，欲与草木而争荣？念谁为之戕贼，亦何恨乎秋声！”\n童子莫对，垂头而睡。但闻四壁虫声唧唧，如助予之叹息。"
  },
  {
    "title": "自嘲",
    "author": {
      "name": "鲁迅",
      "dynasty": "近代"
    },
    "type": "poetry",
    "content": "运交华盖欲何求，未敢翻身已碰头。\n破帽遮颜过闹市，漏船载酒泛中流。\n横眉冷对千夫指，俯首甘为孺子牛。\n躲进小楼成一统，管他冬夏与春秋。"
  },
  {
    "title": "为学一首示子侄",
    "author": {
      "name": "彭端淑",
      "dynasty": "清"
    },
    "type": "ancient",
    "content": "天下事有难易乎？为之，则难者亦易矣；不为，则易者亦难矣。人之为学有难易乎？学之，则难者亦易矣；不学，则易者亦难矣。\n吾资之昏，不逮人也，吾材之庸，不逮人也；旦旦而学之，久而不怠焉，迄乎成，而亦不知其昏与庸也。吾资之聪，倍人也，吾材之敏，倍人也；屏弃而不用，其与昏与庸无以异也。圣人之道，卒于鲁也传之。然则昏庸聪敏之用，岂有常哉？\n蜀之鄙有二僧：其一贫，其一富。贫者语于富者曰：“吾欲之南海，何如？”富者曰：“子何恃而往？”曰：“吾一瓶一钵足矣。”富者曰：“吾数年来欲买舟而下，犹未能也。子何恃而往！”越明年，贫者自南海还，以告富者，富者有惭色。\n西蜀之去南海，不知几千里也，僧富者不能至而贫者至焉。人之立志，顾不如蜀鄙之僧哉?是故聪与敏，可恃而不可恃也；自恃其聪与敏而不学者，自败者也。昏与庸，可限而不可限也；不自限其昏与庸，而力学不倦者，自力者也。"
  },
  {
    "title": "蚕妇",
    "author": {
      "name": "张俞",
      "dynasty": "宋"
    },
    "type": "poetry",
    "content": "昨日入城市，归来泪满巾。\n遍身罗绮者，不是养蚕人。"
  },
  {
    "title": "和董传留别",
    "author": {
      "name": "苏轼",
      "dynasty": "宋"
    },
    "type": "poetry",
    "content": "粗缯大布裹生涯，腹有诗书气自华。\n厌伴老儒烹瓠叶，强随举子踏槐花。\n囊空不办寻春马，眼乱行看择婿车。\n得意犹堪夸世俗，诏黄新湿字如鸦。"
  },
  {
    "title": "国风·郑风·野有蔓草",
    "author": {
      "name": "佚名",
      "dynasty": "先秦"
    },
    "type": "poetry",
    "content": "野有蔓草，零露漙兮。有美一人，清扬婉兮。邂逅相遇，适我愿兮。\n野有蔓草，零露瀼瀼。有美一人，婉如清扬。邂逅相遇，与子偕臧。"
  },
  {
    "title": "汴京元夕",
    "author": {
      "name": "李梦阳",
      "dynasty": "明"
    },
    "type": "poetry",
    "content": "中山孺子倚新妆，郑女燕姬独擅场。\n齐唱宪王春乐府，金梁桥外月如霜。"
  },
  {
    "title": "共工怒触不周山",
    "author": {
      "name": "佚名",
      "dynasty": "未知"
    },
    "type": "poetry",
    "content": "昔者，共工与颛顼争为帝，怒而触不周之山，天柱折，地维绝。天倾西北，故日月星辰移焉；地不满东南，故水潦尘埃归焉。"
  },
  {
    "title": "湘春夜月·近清明",
    "author": {
      "name": "黄孝迈",
      "dynasty": "宋"
    },
    "type": "ancient",
    "content": "近清明。翠禽枝上消魂。可惜一片清歌，都付与黄昏。欲共柳花低诉，怕柳花轻薄，不解伤春。念楚乡旅宿，柔情别绪，谁与温存。\n空樽夜泣，青山不语，残月当门。翠玉楼前，惟是有、一波湘水，摇荡湘云。天长梦短，问甚时、重见桃根。这次第，算人间没个并刀，剪断心上愁痕。"
  },
  {
    "title": "九歌·湘夫人",
    "author": {
      "name": "屈原",
      "dynasty": "楚"
    },
    "type": "ancient",
    "content": "帝子降兮北渚，目眇眇兮愁予。\n袅袅兮秋风，洞庭波兮木叶下。\n登白薠兮骋望，与佳期兮夕张。\n鸟何萃兮苹中，罾何为兮木上。\n沅有芷兮澧有兰，思公子兮未敢言。\n荒忽兮远望，观流水兮潺湲。\n麋何食兮庭中？蛟何为兮水裔？\n朝驰余马兮江皋，夕济兮西澨。\n闻佳人兮召予，将腾驾兮偕逝。\n筑室兮水中，葺之兮荷盖；\n荪壁兮紫坛，播芳椒兮成堂；\n桂栋兮兰橑，辛夷楣兮药房；\n罔薜荔兮为帷，擗蕙櫋兮既张；\n白玉兮为镇，疏石兰兮为芳；\n芷葺兮荷屋，缭之兮杜衡。\n合百草兮实庭，建芳馨兮庑门。\n九嶷缤兮并迎，灵之来兮如云。\n捐余袂兮江中，遗余褋兮澧浦。\n搴汀洲兮杜若，将以遗兮远者；\n时不可兮骤得，聊逍遥兮容与！"
  },
  {
    "title": "题诗后",
    "author": {
      "name": "贾岛",
      "dynasty": "唐"
    },
    "type": "poetry",
    "content": "两句三年得，一吟双泪流。\n知音如不赏，归卧故山秋。"
  },
  {
    "title": "破阵子·掷地刘郎玉斗",
    "author": {
      "name": "辛弃疾",
      "dynasty": "宋"
    },
    "type": "ancient",
    "content": "为范南伯寿。时南伯为张南轩辟宰泸溪，南伯迟迟未行。因作此词以勉之。\n掷地刘郎玉斗，挂帆西子扁舟。千古风流今在此，万里功名莫放休。君王三百州。\n燕雀岂知鸿鹄，貂蝉元出兜鍪。却笑泸溪如斗大，肯把牛刀试手不？寿君双玉瓯。"
  },
  {
    "title": "画鸡",
    "author": {
      "name": "唐寅",
      "dynasty": "明"
    },
    "type": "poetry",
    "content": "头上红冠不用裁，满身雪白走将来。\n平生不敢轻言语，一叫千门万户开。"
  },
  {
    "title": "贺新郎·甚矣吾衰矣",
    "author": {
      "name": "辛弃疾",
      "dynasty": "宋"
    },
    "type": "ancient",
    "content": "邑中园亭，仆皆为赋此词。一日，独坐停云，水声山色，竞来相娱。意溪山欲援例者，遂作数语，庶几仿佛渊明思亲友之意云。\n甚矣吾衰矣。怅平生、交游零落，只今馀几！白发空垂三千丈，一笑人间万事。问何物、能令公喜？我见青山多妩媚，料青山见我应如是。情与貌，略相似。\n一尊搔首东窗里。想渊明停云诗就，此时风味。江左沉酣求名者，岂识浊醪妙理。回首叫、云飞风起。不恨古人吾不见，恨古人不见吾狂耳。知我者，二三子。"
  },
  {
    "title": "读山海经·其十",
    "author": {
      "name": "陶渊明",
      "dynasty": "晋"
    },
    "type": "poetry",
    "content": "精卫衔微木，将以填沧海。\n刑天舞干戚，猛志固常在。\n同物既无虑，化去不复悔。\n徒设在昔心，良辰讵可待。"
  },
  {
    "title": "对雪",
    "author": {
      "name": "杜甫",
      "dynasty": "唐"
    },
    "type": "poetry",
    "content": "战哭多新鬼，愁吟独老翁。\n乱云低薄暮，急雪舞回风。\n瓢弃尊无绿，炉存火似红。\n数州消息断，愁坐正书空。"
  },
  {
    "title": "过华清宫绝句三首",
    "author": {
      "name": "杜牧",
      "dynasty": "唐"
    },
    "type": "poetry",
    "content": "长安回望绣成堆，山顶千门次第开。\n一骑红尘妃子笑，无人知是荔枝来。\n新丰绿树起黄埃，数骑渔阳探使回。\n霓裳一曲千峰上，舞破中原始下来。\n万国笙歌醉太平，倚天楼殿月分明。\n云中乱拍禄山舞，风过重峦下笑声。"
  },
  {
    "title": "梦微之",
    "author": {
      "name": "白居易",
      "dynasty": "唐"
    },
    "type": "poetry",
    "content": "夜来携手梦同游，晨起盈巾泪莫收。\n漳浦老身三度病，咸阳宿草八回秋。\n君埋泉下泥销骨，我寄人间雪满头。\n阿卫韩郎相次去，夜台茫昧得知不？"
  },
  {
    "title": "赏牡丹",
    "author": {
      "name": "刘禹锡",
      "dynasty": "唐"
    },
    "type": "poetry",
    "content": "庭前芍药妖无格，池上芙蕖净少情。\n唯有牡丹真国色，花开时节动京城。"
  },
  {
    "title": "辋川闲居赠裴秀才迪",
    "author": {
      "name": "王维",
      "dynasty": "唐"
    },
    "type": "poetry",
    "content": "寒山转苍翠，秋水日潺湲。\n倚杖柴门外，临风听暮蝉。\n渡头馀落日，墟里上孤烟。\n复值接舆醉，狂歌五柳前。"
  },
  {
    "title": "邯郸冬至夜思家",
    "author": {
      "name": "白居易",
      "dynasty": "唐"
    },
    "type": "poetry",
    "content": "邯郸驿里逢冬至，抱膝灯前影伴身。\n想得家中夜深坐，还应说着远行人。"
  },
  {
    "title": "水仙子·夜雨",
    "author": {
      "name": "徐再思",
      "dynasty": "元"
    },
    "type": "poetry",
    "content": "一声梧叶一声秋，一点芭蕉一点愁，三更归梦三更后。落灯花，棋未收，叹新丰逆旅淹留。枕上十年事，江南二老忧，都到心头。"
  },
  {
    "title": "卜算子·不是爱风尘",
    "author": {
      "name": "严蕊",
      "dynasty": "宋"
    },
    "type": "poetry",
    "content": "不是爱风尘，似被前缘误。花落花开自有时，总赖东君主。\n去也终须去，住也如何住！若得山花插满头，莫问奴归处。"
  },
  {
    "title": "咏蝉",
    "author": {
      "name": "骆宾王",
      "dynasty": "唐"
    },
    "type": "poetry",
    "content": "西陆蝉声唱，南冠客思深。\n不堪玄鬓影，来对白头吟。\n露重飞难进，风多响易沉。\n无人信高洁，谁为表予心？"
  },
  {
    "title": "国风·周南·芣苢",
    "author": {
      "name": "佚名",
      "dynasty": "先秦"
    },
    "type": "poetry",
    "content": "采采芣苢，薄言采之。\n采采芣苢，薄言有之。\n采采芣苢，薄言掇之。\n采采芣苢，薄言捋之。\n采采芣苢，薄言袺之。\n采采芣苢，薄言襭之。"
  },
  {
    "title": "卖柑者言",
    "author": {
      "name": "刘基",
      "dynasty": "明"
    },
    "type": "ancient",
    "content": "杭有卖果者，善藏柑，涉寒暑不溃。出之烨然，玉质而金色。置于市，贾十倍，人争鬻之。\n予贸得其一，剖之，如有烟扑口鼻，视其中，则干若败絮。予怪而问之曰：“若所市于人者，将以实笾豆，奉祭祀，供宾客乎？将炫外以惑愚瞽也？甚矣哉，为欺也！”\n卖者笑曰：“吾业是有年矣，吾赖是以食吾躯。吾售之，人取之，未尝有言，而独不足子所乎？世之为欺者不寡矣，而独我也乎？吾子未之思也。\n今夫佩虎符、坐皋比者，洸洸乎干城之具也，果能授孙、吴之略耶？ 峨大冠、 拖长绅者，昂昂乎庙堂之器也，果能建伊、皋之业耶？盗起而不知御，民困而不知救，吏奸而不知禁，法斁而不知理，坐糜廪粟而不知耻。观其坐高堂，骑大马，醉醇醴而饫肥鲜者，孰不巍巍乎可畏，赫赫乎可象也？又何往而不金玉其外，败絮其中也哉？今子是之不察，而以察吾柑！”\n予默默无以应。退而思其言，类东方生滑稽之流。岂其愤世疾邪者耶？而托于柑以讽耶？"
  },
  {
    "title": "无题·飒飒东风细雨来",
    "author": {
      "name": "李商隐",
      "dynasty": "唐"
    },
    "type": "poetry",
    "content": "飒飒东风细雨来，芙蓉塘外有轻雷。\n金蟾啮锁烧香入，玉虎牵丝汲井回。\n贾氏窥帘韩掾少，宓妃留枕魏王才。\n春心莫共花争发，一寸相思一寸灰！"
  },
  {
    "title": "赠别二首",
    "author": {
      "name": "杜牧",
      "dynasty": "唐"
    },
    "type": "poetry",
    "content": "娉娉袅袅十三余，豆蔻梢头二月初。\n春风十里扬州路，卷上珠帘总不如。\n多情却似总无情，唯觉樽前笑不成。\n蜡烛有心还惜别，替人垂泪到天明。"
  },
  {
    "title": "国风·邶风·式微",
    "author": {
      "name": "佚名",
      "dynasty": "先秦"
    },
    "type": "poetry",
    "content": "式微，式微，胡不归？微君之故，胡为乎中露！\n式微，式微，胡不归？微君之躬，胡为乎泥中！"
  },
  {
    "title": "诉衷情·永夜抛人何处去",
    "author": {
      "name": "顾夐",
      "dynasty": "唐"
    },
    "type": "ancient",
    "content": "永夜抛人何处去？绝来音。香阁掩，眉敛，月将沉。\n争忍不相寻？怨孤衾。换我心，为你心，始知相忆深。"
  },
  {
    "title": "读孟尝君传",
    "author": {
      "name": "王安石",
      "dynasty": "宋"
    },
    "type": "ancient",
    "content": "世皆称孟尝君能得士，士以故归之，而卒赖其力以脱于虎豹之秦。嗟乎！孟尝君特鸡鸣狗盗之雄耳，岂足以言得士？不然，擅齐之强，得一士焉，宜可以南面而制秦，尚何取鸡鸣狗盗之力哉？夫鸡鸣狗盗之出其门，此士之所以不至也。"
  },
  {
    "title": "归园田居·其二",
    "author": {
      "name": "陶渊明",
      "dynasty": "晋"
    },
    "type": "poetry",
    "content": "野外罕人事，穷巷寡轮鞅。\n白日掩荆扉，虚室绝尘想。\n时复墟曲中，披草共来往。\n相见无杂言，但道桑麻长。\n桑麻日已长，我土日已广。\n常恐霜霰至，零落同草莽。"
  },
  {
    "title": "鹧鸪",
    "author": {
      "name": "郑谷",
      "dynasty": "唐"
    },
    "type": "poetry",
    "content": "暖戏烟芜锦翼齐，品流应得近山鸡。\n雨昏青草湖边过，花落黄陵庙里啼。\n游子乍闻征袖湿，佳人才唱翠眉低。\n相呼相应湘江阔，苦竹丛深日向西。"
  },
  {
    "title": "望驿台",
    "author": {
      "name": "白居易",
      "dynasty": "唐"
    },
    "type": "poetry",
    "content": "靖安宅里当窗柳，望驿台前扑地花。\n两处春光同日尽，居人思客客思家。"
  },
  {
    "title": "秋思",
    "author": {
      "name": "陆游",
      "dynasty": "宋"
    },
    "type": "poetry",
    "content": "利欲驱人万火牛，江湖浪迹一沙鸥。\n日长似岁闲方觉，事大如天醉亦休。\n砧杵敲残深巷月，井梧摇落故园秋。\n欲舒老眼无高处，安得元龙百尺楼。"
  },
  {
    "title": "庐山谣寄卢侍御虚舟",
    "author": {
      "name": "李白",
      "dynasty": "唐"
    },
    "type": "ancient",
    "content": "我本楚狂人，凤歌笑孔丘。\n手持绿玉杖，朝别黄鹤楼。\n五岳寻仙不辞远，一生好入名山游。\n庐山秀出南斗傍，屏风九叠云锦张。\n影落明湖青黛光，金阙前开二峰长，银河倒挂三石梁。\n香炉瀑布遥相望，回崖沓嶂凌苍苍。\n翠影红霞映朝日，鸟飞不到吴天长。\n登高壮观天地间，大江茫茫去不还。\n黄云万里动风色，白波九道流雪山。\n好为庐山谣，兴因庐山发。\n闲窥石镜清我心，谢公行处苍苔没。\n早服还丹无世情，琴心三叠道初成。\n遥见仙人彩云里，手把芙蓉朝玉京。\n先期汗漫九垓上，愿接卢敖游太清。"
  },
  {
    "title": "三人成虎",
    "author": {
      "name": "刘向",
      "dynasty": "汉"
    },
    "type": "poetry",
    "content": "庞葱与太子质于邯郸，谓魏王曰：‘今一人言市有虎，王信之乎？’王曰：‘否。’‘二人言市有虎，王信之乎？’王曰：‘寡人疑之矣。’‘三人言市有虎，王信之乎？’王曰：‘寡人信之矣。’庞葱曰：‘夫市之无虎明矣，然而三人言而成虎。今邯郸去大梁也远于市，而议臣者过于三人，愿王察之。’王曰：‘寡人自为知。’于是辞行，而谗言先至。后太子罢质，果不得见。"
  },
  {
    "title": "鹊踏枝·谁道闲情抛掷久",
    "author": {
      "name": "冯延巳",
      "dynasty": "五代"
    },
    "type": "poetry",
    "content": "谁道闲情抛掷久？每到春来，惆怅还依旧。日日花前常病酒，敢辞镜里朱颜瘦。\n河畔青芜堤上柳，为问新愁，何事年年有？独立小桥风满袖，平林新月人归后。"
  },
  {
    "title": "海棠春·已未清明对海棠有赋",
    "author": {
      "name": "吴潜",
      "dynasty": "宋"
    },
    "type": "ancient",
    "content": "海棠亭午沾疏雨。便一饷、胭脂尽吐。老去惜花心，相对花无语。\n羽书万里飞来处。报扫荡、狐嗥兔舞。濯锦古江头，飞景还如许。"
  },
  {
    "title": "遣悲怀三首·其二",
    "author": {
      "name": "元稹",
      "dynasty": "唐"
    },
    "type": "poetry",
    "content": "昔日戏言身后意，今朝都到眼前来。\n衣裳已施行看尽，针线犹存未忍开。\n尚想旧情怜婢仆，也曾因梦送钱财。\n诚知此恨人人有，贫贱夫妻百事哀。"
  },
  {
    "title": "怨",
    "author": {
      "name": "冯小青",
      "dynasty": "明"
    },
    "type": "poetry",
    "content": "新妆竟与画图争，知是昭阳第几名？\n瘦影自临春水照，卿须怜我我怜卿。"
  },
  {
    "title": "己亥岁二首·僖宗广明元年",
    "author": {
      "name": "曹松",
      "dynasty": "唐"
    },
    "type": "poetry",
    "content": "泽国江山入战图，生民何计乐樵苏。\n凭君莫话封侯事，一将功成万骨枯。\n传闻一战百神愁，两岸强兵过未休。\n谁道沧江总无事，近来长共血争流。"
  },
  {
    "title": "梦江南·千万恨",
    "author": {
      "name": "温庭筠",
      "dynasty": "唐"
    },
    "type": "poetry",
    "content": "千万恨，恨极在天涯。山月不知心里事，水风空落眼前花，摇曳碧云斜。"
  },
  {
    "title": "听弹琴",
    "author": {
      "name": "刘长卿",
      "dynasty": "唐"
    },
    "type": "poetry",
    "content": "泠泠七弦上，静听松风寒。\n古调虽自爱，今人多不弹。"
  },
  {
    "title": "雨晴",
    "author": {
      "name": "王驾",
      "dynasty": "唐"
    },
    "type": "poetry",
    "content": "雨前初见花间蕊，雨后兼无叶里花。\n蛱蝶飞来过墙去，却疑春色在邻家。\n雨前初见花间蕊，雨后全无叶底花。\n蜂蝶纷纷过墙去，却疑春色在邻家。"
  },
  {
    "title": "早春呈水部张十八员外二首",
    "author": {
      "name": "韩愈",
      "dynasty": "唐"
    },
    "type": "poetry",
    "content": "天街小雨润如酥，草色遥看近却无。\n最是一年春好处，绝胜烟柳满皇都。\n莫道官忙身老大，即无年少逐春心。\n凭君先到江头看，柳色如今深未深。"
  },
  {
    "title": "咏早梅",
    "author": {
      "name": "何逊",
      "dynasty": "南北朝"
    },
    "type": "poetry",
    "content": "兔园标物序，惊时最是梅。\n衔霜当路发，映雪拟寒开。\n枝横却月观，花绕凌风台。\n朝洒长门泣，夕驻临邛杯。\n应知早飘落，故逐上春来。"
  },
  {
    "title": "天仙子·水调数声持酒听",
    "author": {
      "name": "张先",
      "dynasty": "宋"
    },
    "type": "poetry",
    "content": "水调数声持酒听，午醉醒来愁未醒。送春春去几时回？临晚镜，伤流景，往事后期空记省。\n沙上并禽池上暝，云破月来花弄影。重重帘幕密遮灯，风不定，人初静，明日落红应满径。"
  },
  {
    "title": "凉州词",
    "author": {
      "name": "孟浩然",
      "dynasty": "唐"
    },
    "type": "poetry",
    "content": "浑成紫檀金屑文，作得琵琶声入云。\n胡地迢迢三万里，那堪马上送明君。\n异方之乐令人悲，羌笛胡笳不用吹。\n坐看今夜关山月，思杀边城游侠儿。"
  },
  {
    "title": "积雨辋川庄作",
    "author": {
      "name": "王维",
      "dynasty": "唐"
    },
    "type": "poetry",
    "content": "积雨空林烟火迟，蒸藜炊黍饷东菑。\n漠漠水田飞白鹭，阴阴夏木啭黄鹂。\n山中习静观朝槿，松下清斋折露葵。\n野老与人争席罢，海鸥何事更相疑。"
  },
  {
    "title": "卜算子·答施",
    "author": {
      "name": "乐婉",
      "dynasty": "宋"
    },
    "type": "poetry",
    "content": "相思似海深，旧事如天远。泪滴千千万万行，更使人、愁肠断。\n要见无因见，拚了终难拚。若是前生未有缘，待重结、来生愿。"
  },
  {
    "title": "点绛唇·闺思",
    "author": {
      "name": "李清照",
      "dynasty": "宋"
    },
    "type": "ancient",
    "content": "寂寞深闺，柔肠一寸愁千缕。惜春春去。几点催花雨。\n倚遍阑干，只是无情绪。人何处。连天衰草，望断归来路。"
  },
  {
    "title": "临江仙·夜登小阁忆洛中旧游",
    "author": {
      "name": "陈与义",
      "dynasty": "宋"
    },
    "type": "ancient",
    "content": "忆昔午桥桥上饮，坐中多是豪英。长沟流月去无声。杏花疏影里，吹笛到天明。\n二十余年如一梦，此身虽在堪惊。闲登小阁看新晴。古今多少事，渔唱起三更。"
  },
  {
    "title": "郊行即事",
    "author": {
      "name": "程颢",
      "dynasty": "宋"
    },
    "type": "poetry",
    "content": "芳原绿野恣行事，春入遥山碧四围。\n兴逐乱红穿柳巷，困临流水坐苔矶。\n莫辞盏酒十分劝，只恐风花一片飞。\n况是清明好天气，不妨游衍莫忘归。"
  },
  {
    "title": "宋定伯捉鬼",
    "author": {
      "name": "干宝",
      "dynasty": "晋"
    },
    "type": "ancient",
    "content": "南阳宋定伯，年少时，夜行逢鬼。问之，鬼言：“我是鬼。”鬼问：“汝复谁？”定伯诳之，言：“我亦鬼。”鬼问：“欲至何所？”答曰：“欲至宛市。”鬼言：“我亦欲至宛市。”遂行。\n数里，鬼言：“步行太亟，可共递相担，何如？”定伯曰：“大善。”鬼便先担定伯数里。鬼言：“卿太重，将非鬼也？”定伯言：“我新鬼，故身重耳。”定伯因复担鬼，鬼略无重。如是再三。定伯复言：“我新鬼，不知有何所畏忌？”鬼答言：“惟不喜人唾。”于是共行。道遇水，定伯令鬼先渡，听之，了然无声音。定伯自渡，漕漼作声。鬼复言：“何以作声？”定伯曰：“新死，不习渡水故耳，勿怪吾也。”\n行欲至宛市，定伯便担鬼著肩上，急持之。鬼大呼，声咋咋然，索下，不复听之。径至宛市中下著地，化为一羊，便卖之恐其变化，唾之。得钱千五百，乃去。于时石崇言：“定伯卖鬼,得钱千五百文。”"
  },
  {
    "title": "墨梅",
    "author": {
      "name": "张嵲",
      "dynasty": "宋"
    },
    "type": "poetry",
    "content": "山边幽谷水边村，曾被疏花断客魂。\n犹恨东风无意思，更吹烟雨暗黄昏。"
  },
  {
    "title": "蒹葭",
    "author": {
      "name": "杜甫",
      "dynasty": "唐"
    },
    "type": "poetry",
    "content": "摧折不自守，秋风吹若何。\n暂时花戴雪，几处叶沉波。\n体弱春风早，丛长夜露多。\n江湖后摇落，亦恐岁蹉跎。"
  },
  {
    "title": "岁暮到家",
    "author": {
      "name": "蒋士铨",
      "dynasty": "清"
    },
    "type": "poetry",
    "content": "爱子心无尽，归家喜及辰。\n寒衣针线密，家信墨痕新。\n见面怜清瘦，呼儿问苦辛。\n低徊愧人子，不敢叹风尘。"
  },
  {
    "title": "终南山",
    "author": {
      "name": "王维",
      "dynasty": "唐"
    },
    "type": "poetry",
    "content": "太乙近天都，连山接海隅。\n白云回望合，青霭入看无。\n分野中峰变，阴晴众壑殊。\n欲投人处宿，隔水问樵夫。"
  },
  {
    "title": "夏夜追凉",
    "author": {
      "name": "杨万里",
      "dynasty": "宋"
    },
    "type": "poetry",
    "content": "夜热依然午热同，开门小立月明中。\n竹深树密虫鸣处，时有微凉不是风。"
  },
  {
    "title": "咏柳",
    "author": {
      "name": "曾巩",
      "dynasty": "宋"
    },
    "type": "poetry",
    "content": "乱条犹未变初黄，倚得东风势便狂。\n解把飞花蒙日月，不知天地有清霜。"
  },
  {
    "title": "送别诗",
    "author": {
      "name": "佚名",
      "dynasty": "隋"
    },
    "type": "poetry",
    "content": "杨柳青青著地垂，杨花漫漫搅天飞。\n柳条折尽花飞尽，借问行人归不归？"
  },
  {
    "title": "东栏梨花",
    "author": {
      "name": "苏轼",
      "dynasty": "宋"
    },
    "type": "poetry",
    "content": "梨花淡白柳深青，柳絮飞时花满城。\n惆怅东栏一株雪，人生看得几清明。"
  },
  {
    "title": "醉赠刘二十八使君",
    "author": {
      "name": "白居易",
      "dynasty": "唐"
    },
    "type": "poetry",
    "content": "为我引杯添酒饮，与君把箸击盘歌。\n诗称国手徒为尔，命压人头不奈何。\n举眼风光长寂寞，满朝官职独蹉跎。\n亦知合被才名折，二十三年折太多。"
  },
  {
    "title": "国风·卫风·淇奥",
    "author": {
      "name": "佚名",
      "dynasty": "先秦"
    },
    "type": "ancient",
    "content": "瞻彼淇奥，绿竹猗猗。有匪君子，如切如磋，如琢如磨。瑟兮僩兮，赫兮咺兮。有匪君子，终不可谖兮。\n瞻彼淇奥，绿竹青青。有匪君子，充耳琇莹，会弁如星。瑟兮僩兮，赫兮咺兮。有匪君子，终不可谖兮。\n瞻彼淇奥，绿竹如箦。有匪君子，如金如锡，如圭如璧。宽兮绰兮，猗重较兮。善戏谑兮，不为虐兮。"
  },
  {
    "title": "晚晴",
    "author": {
      "name": "李商隐",
      "dynasty": "唐"
    },
    "type": "poetry",
    "content": "深居俯夹城，春去夏犹清。\n天意怜幽草，人间重晚晴。\n并添高阁迥，微注小窗明。\n越鸟巢干后，归飞体更轻。"
  },
  {
    "title": "水调歌头·送章德茂大卿使虏",
    "author": {
      "name": "陈亮",
      "dynasty": "宋"
    },
    "type": "ancient",
    "content": "不见南师久，漫说北群空。当场只手，毕竟还我万夫雄。自笑堂堂汉使，得似洋洋河水，依旧只流东？且复穹庐拜，会向藁街逢！\n尧之都，舜之壤，禹之封。于中应有，一个半个耻臣戎！万里腥膻如许，千古英灵安在，磅礴几时通？胡运何须问，赫日自当中！"
  },
  {
    "title": "满庭芳·山抹微云",
    "author": {
      "name": "秦观",
      "dynasty": "宋"
    },
    "type": "poetry",
    "content": "山抹微云，天连衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦万点，流水绕孤村。\n销魂。当此际，香囊暗解，罗带轻分。谩赢得、青楼薄幸名存。此去何时见也，襟袖上、空惹啼痕。伤情处，高城望断，灯火已黄昏。"
  },
  {
    "title": "汉江临泛",
    "author": {
      "name": "王维",
      "dynasty": "唐"
    },
    "type": "poetry",
    "content": "楚塞三湘接，荆门九派通。\n江流天地外，山色有无中。\n郡邑浮前浦，波澜动远空。\n襄阳好风日，留醉与山翁。"
  },
  {
    "title": "竹枝词·山桃红花满上头",
    "author": {
      "name": "刘禹锡",
      "dynasty": "唐"
    },
    "type": "poetry",
    "content": "山桃红花满上头，蜀江春水拍山流。\n花红易衰似郎意，水流无限似侬愁。"
  },
  {
    "title": "丰乐亭游春·其三",
    "author": {
      "name": "欧阳修",
      "dynasty": "宋"
    },
    "type": "poetry",
    "content": "红树青山日欲斜，长郊草色绿无涯。\n游人不管春将老，来往亭前踏落花。"
  },
  {
    "title": "临江仙·梅",
    "author": {
      "name": "李清照",
      "dynasty": "宋"
    },
    "type": "ancient",
    "content": "庭院深深深几许，云窗雾阁春迟。为谁憔悴损芳姿。夜来清梦好，应是发南枝。\n玉瘦檀轻无限恨，南楼羌管休吹。浓香吹尽有谁知。暖风迟日也，别到杏花肥。"
  },
  {
    "title": "李白墓",
    "author": {
      "name": "白居易",
      "dynasty": "唐"
    },
    "type": "poetry",
    "content": "采石江边李白坟，绕田无限草连云。\n可怜荒垄穷泉骨，曾有惊天动地文。\n但是诗人多薄命，就中沦落不过君。"
  },
  {
    "title": "春兴",
    "author": {
      "name": "武元衡",
      "dynasty": "唐"
    },
    "type": "poetry",
    "content": "杨柳阴阴细雨晴，残花落尽见流莺。\n春风一夜吹乡梦，又逐春风到洛城。"
  },
  {
    "title": "永遇乐·落日熔金",
    "author": {
      "name": "李清照",
      "dynasty": "宋"
    },
    "type": "poetry",
    "content": "落日熔金，暮云合璧，人在何处。染柳烟浓，吹梅笛怨，春意知几许。元宵佳节，融和天气，次第岂无风雨。来相召、香车宝马，谢他酒朋诗侣。\n中州盛日，闺门多暇，记得偏重三五。铺翠冠儿，捻金雪柳，簇带争济楚。如今憔悴，风鬟霜鬓，怕见夜间出去。不如向、帘儿底下，听人笑语。"
  },
  {
    "title": "长安秋望",
    "author": {
      "name": "杜牧",
      "dynasty": "唐"
    },
    "type": "poetry",
    "content": "楼倚霜树外，镜天无一毫。\n南山与秋色，气势两相高。"
  },
  {
    "title": "国风·召南·鹊巢",
    "author": {
      "name": "佚名",
      "dynasty": "先秦"
    },
    "type": "poetry",
    "content": "维鹊有巢，维鸠居之。之子于归，百两御之。\n维鹊有巢，维鸠方之。之子于归，百两将之。\n维鹊有巢，维鸠盈之。之子于归，百两成之。"
  },
  {
    "title": "浣溪沙·淡荡春光寒食天",
    "author": {
      "name": "李清照",
      "dynasty": "宋"
    },
    "type": "poetry",
    "content": "淡荡春光寒食天，玉炉沉水袅残烟。\n梦回山枕隐花钿。\n海燕未来人斗草，江梅已过柳生绵。\n黄昏疏雨湿秋千。"
  },
  {
    "title": "于易水送人",
    "author": {
      "name": "骆宾王",
      "dynasty": "唐"
    },
    "type": "poetry",
    "content": "此地别燕丹，壮士发冲冠。\n昔时人已没，今日水犹寒。"
  },
  {
    "title": "西江月·顷在黄州",
    "author": {
      "name": "苏轼",
      "dynasty": "宋"
    },
    "type": "ancient",
    "foreword": "顷在黄州，春夜行蕲水中，过酒家饮，酒醉，乘月至一溪桥上，解鞍，由肱醉卧少休。及觉已晓，乱山攒拥，流水锵然，疑非尘世也。书此语桥柱上。",
    "content": "照野弥弥浅浪，横空隐隐层霄。障泥未解玉骢骄，我欲醉眠芳草。\n可惜一溪风月，莫教踏碎琼瑶。解鞍欹枕绿杨桥，杜宇一声春晓。"
  },
  {
    "title": "题龙阳县青草湖",
    "author": {
      "name": "唐珙",
      "dynasty": "元"
    },
    "type": "poetry",
    "content": "西风吹老洞庭波，一夜湘君白发多。\n醉后不知天在水，满船清梦压星河。"
  },
  {
    "title": "伐檀",
    "author": {
      "name": "佚名",
      "dynasty": "先秦"
    },
    "type": "poetry",
    "content": "坎坎伐檀兮，置之河之干兮。河水清且涟猗。不稼不穑，胡取禾三百廛兮？不狩不猎，胡瞻尔庭有县貆兮？彼君子兮，不素餐兮！\n坎坎伐辐兮，置之河之侧兮。河水清且直猗。不稼不穑，胡取禾三百亿兮？不狩不猎，胡瞻尔庭有县特兮？彼君子兮，不素食兮！\n坎坎伐轮兮，置之河之漘兮。河水清且沦猗。不稼不穑，胡取禾三百囷兮？不狩不猎，胡瞻尔庭有县鹑兮？彼君子兮，不素飧兮！"
  },
  {
    "title": "邴原泣学",
    "author": {
      "name": "礼赞",
      "dynasty": "明"
    },
    "type": "poetry",
    "content": "邴原少孤，数岁时，过书舍而泣。师曰：“童子何泣？”原曰：“孤者易伤，贫者易感。夫书者，凡得学者，有亲也。一则愿其不孤，二则羡其得学，中心伤感，故泣耳。”师恻然曰：“欲书可耳!”原曰：“无钱资。”师曰：“童子苟有志,吾徒相教,不求资也。”于是遂就书。一冬之间，诵孝经论语。"
  },
  {
    "title": "国风·周南·兔罝",
    "author": {
      "name": "佚名",
      "dynasty": "先秦"
    },
    "type": "poetry",
    "content": "肃肃兔罝，椓之丁丁。赳赳武夫，公侯干城。\n肃肃兔罝，施于中逵。赳赳武夫，公侯好仇。\n肃肃兔罝，施于中林。赳赳武夫，公侯腹心。"
  },
  {
    "title": "蝶恋花·阅尽天涯离别苦",
    "author": {
      "name": "王国维",
      "dynasty": "清"
    },
    "type": "poetry",
    "content": "阅尽天涯离别苦，不道归来，零落花如许。花底相看无一语，绿窗春与天俱莫。\n待把相思灯下诉，一缕新欢，旧恨千千缕。最是人间留不住，朱颜辞镜花辞树。"
  },
  {
    "title": "赴戍登程口占示家人二首",
    "author": {
      "name": "林则徐",
      "dynasty": "清"
    },
    "type": "poetry",
    "content": "出门一笑莫心哀，浩荡襟怀到处开。\n时事难从无过立，达官非自有生来。\n风涛回首空三岛，尘壤从头数九垓。\n休信儿童轻薄语，嗤他赵老送灯台。\n力微任重久神疲，再竭衰庸定不支。\n苟利国家生死以，岂因祸福避趋之。\n谪居正是君恩厚，养拙刚于戍卒宜。\n戏与山妻谈故事，试吟断送老头皮。"
  },
  {
    "title": "辛夷坞",
    "author": {
      "name": "王维",
      "dynasty": "唐"
    },
    "type": "poetry",
    "content": "木末芙蓉花，山中发红萼。\n涧户寂无人，纷纷开且落。"
  },
  {
    "title": "行军九日思长安故园",
    "author": {
      "name": "岑参",
      "dynasty": "唐"
    },
    "type": "poetry",
    "content": "强欲登高去，无人送酒来。\n遥怜故园菊，应傍战场开。"
  },
  {
    "title": "西江夜行",
    "author": {
      "name": "张九龄",
      "dynasty": "唐"
    },
    "type": "poetry",
    "content": "遥夜人何在，澄潭月里行。\n悠悠天宇旷，切切故乡情。\n外物寂无扰，中流澹自清。\n念归林叶换，愁坐露华生。\n犹有汀洲鹤，宵分乍一鸣。"
  },
  {
    "title": "小石城山记",
    "author": {
      "name": "柳宗元",
      "dynasty": "唐"
    },
    "type": "ancient",
    "content": "自西山道口径北，逾黄茅岭而下，有二道：其一西出，寻之无所得；其一少北而东，不过四十丈，土断而川分，有积石横当其垠。其上为睥睨、梁欐之形，其旁出堡坞，有若门焉。窥之正黑，投以小石，洞然有水声，其响之激越，良久乃已。环之可上，望甚远，无土壤而生嘉树美箭，益奇而坚，其疏数偃仰，类智者所施设也。\n噫！吾疑造物者之有无久矣。及是，愈以为诚有。又怪其不为之中州，而列是夷狄，更千百年不得一售其伎，是固劳而无用。神者傥不宜如是，则其果无乎？或曰：“以慰夫贤而辱于此者。”或曰：“其气之灵，不为伟人,而独为是物，故楚之南少人而多石。”是二者，余未信之。"
  },
  {
    "title": "马上作",
    "author": {
      "name": "戚继光",
      "dynasty": "明"
    },
    "type": "poetry",
    "content": "南北驱驰报主情，江花边草笑平生。\n一年三百六十日，多是横戈马上行。"
  },
  {
    "title": "行路难·其二",
    "author": {
      "name": "李白",
      "dynasty": "唐"
    },
    "type": "ancient",
    "content": "大道如青天，我独不得出。\n羞逐长安社中儿，赤鸡白雉赌梨栗。\n弹剑作歌奏苦声，曳裾王门不称情。\n淮阴市井笑韩信，汉朝公卿忌贾生。\n君不见昔时燕家重郭隗，拥篲折节无嫌猜。\n剧辛乐毅感恩分，输肝剖胆效英才。\n昭王白骨萦蔓草，谁人更扫黄金台？\n行路难，归去来！"
  },
  {
    "title": "从军行",
    "author": {
      "name": "卢思道",
      "dynasty": "隋"
    },
    "type": "ancient",
    "content": "朔方烽火照甘泉，长安飞将出祁连。\n犀渠玉剑良家子，白马金羁侠少年。\n平明偃月屯右地，薄暮鱼丽逐左贤。\n谷中石虎经衔箭，山上金人曾祭天。\n天涯一去无穷已，蓟门迢递三千里。\n朝见马岭黄沙合，夕望龙城阵云起。\n庭中奇树已堪攀，塞外征人殊未还。\n白云初下天山外，浮云直向五原间。\n关山万里不可越，谁能坐对芳菲月。\n流水本自断人肠，坚冰旧来伤马骨。\n边庭节物与华异，冬霰秋霜春不歇。\n长风萧萧渡水来，归雁连连映天没。\n从军行，军行万里出龙庭，单于渭桥今已拜，将军何处觅功名。"
  },
  {
    "title": "短歌行",
    "author": {
      "name": "李白",
      "dynasty": "唐"
    },
    "type": "poetry",
    "content": "白日何短短，百年苦易满。\n苍穹浩茫茫，万劫太极长。\n麻姑垂两鬓，一半已成霜。\n天公见玉女，大笑亿千场。\n吾欲揽六龙，回车挂扶桑。\n北斗酌美酒，劝龙各一觞。\n富贵非所愿，与人驻颜光。"
  },
  {
    "title": "人日思归",
    "author": {
      "name": "薛道衡",
      "dynasty": "隋"
    },
    "type": "poetry",
    "content": "入春才七日，离家已二年。\n人归落雁后，思发在花前。"
  },
  {
    "title": "浪淘沙·借问江潮与海水",
    "author": {
      "name": "白居易",
      "dynasty": "唐"
    },
    "type": "poetry",
    "content": "借问江潮与海水，何似君情与妾心？\n相恨不如潮有信，相思始觉海非深。"
  },
  {
    "title": "送春",
    "author": {
      "name": "王令",
      "dynasty": "宋"
    },
    "type": "poetry",
    "content": "三月残花落更开，小檐日日燕飞来。\n子规夜半犹啼血，不信东风唤不回。"
  },
  {
    "title": "鹧鸪天·有客慨然谈功名因追念少年时事戏作",
    "author": {
      "name": "辛弃疾",
      "dynasty": "宋"
    },
    "type": "poetry",
    "content": "壮岁旌旗拥万夫，锦襜突骑渡江初。燕兵夜娖银胡觮，汉箭朝飞金仆姑。\n追往事，叹今吾，春风不染白髭须。却将万字平戎策，换得东家种树书。"
  },
  {
    "title": "戏问花门酒家翁",
    "author": {
      "name": "岑参",
      "dynasty": "唐"
    },
    "type": "poetry",
    "content": "老人七十仍沽酒，千壶百瓮花门口。\n道傍榆荚巧似钱，摘来沽酒君肯否。"
  },
  {
    "title": "关山月",
    "author": {
      "name": "陆游",
      "dynasty": "宋"
    },
    "type": "poetry",
    "content": "和戎诏下十五年，将军不战空临边。\n朱门沉沉按歌舞，厩马肥死弓断弦。\n戍楼刁斗催落月，三十从军今白发。\n笛里谁知壮士心，沙头空照征人骨。\n中原干戈古亦闻，岂有逆胡传子孙！\n遗民忍死望恢复，几处今宵垂泪痕。"
  },
  {
    "title": "台城",
    "author": {
      "name": "韦庄",
      "dynasty": "唐"
    },
    "type": "poetry",
    "content": "江雨霏霏江草齐，六朝如梦鸟空啼。\n无情最是台城柳，依旧烟笼十里堤。"
  },
  {
    "title": "金铜仙人辞汉歌",
    "author": {
      "name": "李贺",
      "dynasty": "唐"
    },
    "type": "poetry",
    "foreword": "魏明帝青龙元年八月，诏宫官牵车西取汉孝武捧露盘仙人，欲立置前殿。宫官既拆盘，仙人临载，乃潸然泪下。唐诸王孙李长吉遂作金铜仙人辞汉歌。",
    "content": "茂陵刘郎秋风客，夜闻马嘶晓无迹。\n画栏桂树悬秋香，三十六宫土花碧。\n魏官牵车指千里，东关酸风射眸子。\n空将汉月出宫门，忆君清泪如铅水。\n衰兰送客咸阳道，天若有情天亦老。\n携盘独出月荒凉，渭城已远波声小。"
  },
  {
    "title": "次韵陆佥宪元日春晴",
    "author": {
      "name": "王守仁",
      "dynasty": "明"
    },
    "type": "poetry",
    "content": "城里夕阳城外雪，相将十里异阴晴。\n也知造物曾何意，底事人心苦未平。\n柏府楼台衔倒影，茅茨松竹泻寒声。\n布衾莫谩愁僵卧，积素还多达曙明。"
  },
  {
    "title": "江城子·西城杨柳弄春柔",
    "author": {
      "name": "秦观",
      "dynasty": "宋"
    },
    "type": "poetry",
    "content": "西城杨柳弄春柔，动离忧，泪难收。犹记多情、曾为系归舟。碧野朱桥当日事，人不见，水空流。\n韶华不为少年留，恨悠悠，几时休？飞絮落花时候、一登楼。便作春江都是泪，流不尽，许多愁。"
  },
  {
    "title": "九日",
    "author": {
      "name": "李白",
      "dynasty": "唐"
    },
    "type": "poetry",
    "content": "今日云景好，水绿秋山明。\n携壶酌流霞，搴菊泛寒荣。\n地远松石古，风扬弦管清。\n窥觞照欢颜，独笑还自倾。\n落帽醉山月，空歌怀友生。"
  },
  {
    "title": "葬花吟",
    "author": {
      "name": "曹雪芹",
      "dynasty": "清"
    },
    "type": "ancient",
    "content": "花谢花飞花满天，红消香断有谁怜？\n游丝软系飘春榭，落絮轻沾扑绣帘。\n闺中女儿惜春暮，愁绪满怀无释处。\n手把花锄出绣帘，忍踏落花来复去。\n柳丝榆荚自芳菲，不管桃飘与李飞；\n桃李明年能再发，明年闺中知有谁？\n三月香巢已垒成，梁间燕子太无情！\n明年花发虽可啄，却不道人去梁空巢也倾。\n一年三百六十日，风刀霜剑严相逼；\n明媚鲜妍能几时，一朝漂泊难寻觅。\n花开易见落难寻，阶前愁杀葬花人，\n独倚花锄泪暗洒，洒上空枝见血痕。\n杜鹃无语正黄昏，荷锄归去掩重门；\n青灯照壁人初睡，冷雨敲窗被未温。\n怪奴底事倍伤神？半为怜春半恼春。\n怜春忽至恼忽去，至又无言去未闻。\n昨宵庭外悲歌发，知是花魂与鸟魂？\n花魂鸟魂总难留，鸟自无言花自羞；\n愿侬此日生双翼，随花飞到天尽头。\n天尽头，何处有香丘？\n未若锦囊收艳骨，一抔净土掩风流。\n质本洁来还洁去，强于污淖陷渠沟。\n尔今死去侬收葬，未卜侬身何日丧？\n侬今葬花人笑痴，他年葬侬知是谁？\n试看春残花渐落，便是红颜老死时；\n一朝春尽红颜老，花落人亡两不知！——程高通行本\n花谢花飞飞满天，红消香断有谁怜？\n游丝软系飘春榭，落絮轻沾扑绣帘。\n闺中女儿惜春暮，愁绪满怀无释处。\n手把花锄出绣帘，忍踏落花来复去？\n柳丝榆荚自芳菲，不管桃飘与李飞。\n桃李明年能再发，明年闺中知有谁？\n三月香巢已垒成，梁间燕子太无情！\n明年花发虽可啄，却不道人去梁空巢也倾。\n一年三百六十日，风刀霜剑严相逼。\n明媚鲜妍能几时？一朝漂泊难寻觅。\n花开易见落难寻，阶前闷死葬花人。\n独倚花锄泪暗洒，洒上空枝见血痕。\n杜鹃无语正黄昏，荷锄归去掩重门。\n青灯照壁人初睡，冷雨敲窗被未温。\n怪奴底事倍伤神？半为怜春半恼春。\n怜春忽至恼忽去，至又无言去不闻。\n昨宵庭外悲歌发，知是花魂与鸟魂。\n花魂鸟魂总难留，鸟自无言花自羞。\n愿奴胁下生双翼，随花飞到天尽头。\n天尽头，何处有香丘？\n未若锦囊收艳骨，一抷净土掩风流！\n质本洁来还洁去，强于污淖陷渠沟。\n尔今死去侬收葬，未卜侬身何日丧？\n侬今葬花人笑痴，他年葬侬知有谁？\n试看春残花渐落，便是红颜老死时。\n一朝春尽红颜老，花落人亡两不知！——甲戌本\n花谢花飞花满天，红消香断有谁怜？\n游丝软系飘春榭，落絮轻沾扑绣帘。\n帘中女儿惜春莫，愁绪满怀无处诉。\n手把花锄出绣帘，忍踏落花来复去？\n柳丝榆荚自芳菲，不管桃飘与柳飞。\n桃李明年能再发，明岁闺中知有谁？\n三月香巢已垒成，梁间燕子太无情！\n明年花发虽可啄，却不道人去梁空巢也倾。\n一年三百六十日，风刀霜剑严相逼。\n明媚鲜妍能几时？一朝漂泊难寻觅。\n花开易见落难寻，阶前闷杀葬花人。\n独把香锄泪暗洒，洒上花枝见血痕。\n杜鹃无语正黄昏，荷锄归去掩重门。\n青灯照壁人初睡，冷雨敲窗被未温。\n怪奴底事倍伤神？半为怜春半恼春。\n怜春忽至恼忽去，至又无言去不闻。\n昨宵庭外悲歌发，知是花魂与鸟魂。\n花魂鸟魂总难留，鸟自无言花自羞。\n愿奴胁下生双翼，随花飞落天尽头。\n天尽头，何处有香丘？\n未若锦囊收艳骨，一抔冷土掩风流。\n质本洁来还洁去，强于污淖陷渠沟。\n尔今死去奴收葬，未卜奴身何日亡？\n奴今葬花人笑痴，他年葬奴知是谁？\n试看春残花渐落，便是红颜老死时！\n一朝春尽红颜老，花落人亡两不知。——周汝昌校本"
  },
  {
    "title": "行香子·天与秋光",
    "author": {
      "name": "李清照",
      "dynasty": "宋"
    },
    "type": "poetry",
    "content": "天与秋光，转转情伤，探金英知近重阳。薄衣初试，绿蚁新尝，渐一番风，一番雨，一番凉。\n黄昏院落，凄凄惶惶，酒醒时往事愁肠。那堪永夜，明月空床。闻砧声捣，蛩声细，漏声长。"
  },
  {
    "title": "五人墓碑记",
    "author": {
      "name": "张溥",
      "dynasty": "明"
    },
    "type": "ancient",
    "content": "五人者，盖当蓼洲周公之被逮，激于义而死焉者也。至于今，郡之贤士大夫请于当道，即除魏阉废祠之址以葬之；且立石于其墓之门，以旌其所为。呜呼，亦盛矣哉！\n夫五人之死，去今之墓而葬焉，其为时止十有一月耳。夫十有一月之中，凡富贵之子，慷慨得志之徒，其疾病而死，死而湮没不足道者，亦已众矣；况草野之无闻者欤？独五人之皦皦，何也？\n予犹记周公之被逮，在丙寅三月之望。吾社之行为士先者，为之声义，敛赀财以送其行，哭声震动天地。缇骑按剑而前，问：“谁为哀者？”众不能堪，抶而仆之。是时以大中丞抚吴者为魏之私人毛一鹭，公之逮所由使也；吴之民方痛心焉，于是乘其厉声以呵，则噪而相逐。中丞匿于溷藩以免。既而以吴民之乱请于朝，按诛五人，曰颜佩韦、杨念如、马杰、沈扬、周文元，即今之傫然在墓者也。\n然五人之当刑也，意气扬扬，呼中丞之名而詈之，谈笑以死。断头置城上，颜色不少变。有贤士大夫发五十金，买五人之头而函之，卒与尸合。故今之墓中全乎为五人也。\n嗟乎！大阉之乱，缙绅而能不易其志者，四海之大，有几人欤？而五人生于编伍之间，素不闻诗书之训，激昂大义，蹈死不顾，亦曷故哉？且矫诏纷出，钩党之捕遍于天下，卒以吾郡之发愤一击，不敢复有株治；大阉亦逡巡畏义，非常之谋难于猝发，待圣人之出而投缳道路，不可谓非五人之力也。\n由是观之，则今之高爵显位，一旦抵罪，或脱身以逃，不能容于远近，而又有剪发杜门，佯狂不知所之者，其辱人贱行，视五人之死，轻重固何如哉？是以蓼洲周公忠义暴于朝廷，赠谥褒美，显荣于身后；而五人亦得以加其土封，列其姓名于大堤之上，凡四方之士无不有过而拜且泣者，斯固百世之遇也。不然，令五人者保其首领，以老于户牖之下，则尽其天年，人皆得以隶使之，安能屈豪杰之流，扼腕墓道，发其志士之悲哉？故余与同社诸君子，哀斯墓之徒有其石也，而为之记，亦以明死生之大，匹夫之有重于社稷也。\n贤士大夫者，冏卿因之吴公，太史文起文公、孟长姚公也。"
  },
  {
    "title": "山花子·风絮飘残已化萍",
    "author": {
      "name": "纳兰性德",
      "dynasty": "清"
    },
    "type": "poetry",
    "content": "风絮飘残已化萍，泥莲刚倩藕丝萦。珍重别拈香一瓣，记前生。\n人到情多情转薄，而今真个不多情。又到断肠回首处，泪偷零。"
  },
  {
    "title": "塞下曲",
    "author": {
      "name": "许浑",
      "dynasty": "唐"
    },
    "type": "poetry",
    "content": "夜战桑乾北，秦兵半不归。\n朝来有乡信，犹自寄寒衣。"
  },
  {
    "title": "清平乐·独宿博山王氏庵",
    "author": {
      "name": "辛弃疾",
      "dynasty": "宋"
    },
    "type": "ancient",
    "content": "绕床饥鼠，蝙蝠翻灯舞。屋上松风吹急雨，破纸窗间自语。\n平生塞北江南，归来华发苍颜。布被秋宵梦觉，眼前万里江山。"
  },
  {
    "title": "玉蝴蝶·望处雨收云断",
    "author": {
      "name": "柳永",
      "dynasty": "宋"
    },
    "type": "ancient",
    "content": "望处雨收云断，凭阑悄悄，目送秋光。晚景萧疏，堪动宋玉悲凉。水风轻，蘋花渐老，月露冷、梧叶飘黄。遣情伤。故人何在，烟水茫茫。\n难忘，文期酒会，几孤风月，屡变星霜。海阔山遥，未知何处是潇湘。念双燕、难凭远信，指暮天、空识归航。黯相望。断鸿声里，立尽斜阳。"
  },
  {
    "title": "同儿辈赋未开海棠",
    "author": {
      "name": "元好问",
      "dynasty": "金朝"
    },
    "type": "poetry",
    "content": "枝间新绿一重重， 小蕾深藏数点红。\n爱惜芳心莫轻吐， 且教桃李闹春风。"
  },
  {
    "title": "风入松·危楼古镜影犹寒",
    "author": {
      "name": "张炎",
      "dynasty": "宋"
    },
    "type": "poetry",
    "content": "危楼古镜影犹寒。倒景忽相看。桃花不识东西晋，想如今、也梦邯郸。缥缈神仙海上，飘零图画人间。\n宝光丹气共回环。水弱小舟闲。秋风难老三珠树，尚依依、脆管清弹。说与霓裳莫舞，银桥不到深山。"
  },
  {
    "title": "送梓州李使君",
    "author": {
      "name": "王维",
      "dynasty": "唐"
    },
    "type": "poetry",
    "content": "万壑树参天，千山响杜鹃。\n山中一夜雨，树杪百重泉。\n汉女输橦布，巴人讼芋田。\n文翁翻教授，不敢倚先贤。"
  },
  {
    "title": "吴起守信",
    "author": {
      "name": "宋濂",
      "dynasty": "明"
    },
    "type": "poetry",
    "content": "昔吴起出，遇故人,而止之食。故人曰：“诺，期返而食。”起曰：“待公而食。”故人至暮不来，起不食待之。明日早，令人求故人，故人来，方与之食。起之不食以俟者，恐其自食其言也。其为信若此，宜其能服三军欤？欲服三军，非信不可也！"
  },
  {
    "title": "桑茶坑道中",
    "author": {
      "name": "杨万里",
      "dynasty": "宋"
    },
    "type": "poetry",
    "content": "晴明风日雨干时，草满花堤水满溪。\n童子柳阴眠正着，一牛吃过柳阴西。"
  },
  {
    "title": "牧童词",
    "author": {
      "name": "李涉",
      "dynasty": "唐"
    },
    "type": "ancient",
    "content": "朝牧牛，牧牛下江曲。\n夜牧牛，牧牛度村谷。\n荷蓑出林春雨细，芦管卧吹莎草绿。\n乱插蓬蒿箭满腰，不怕猛虎欺黄犊。"
  },
  {
    "title": "截竿入城",
    "author": {
      "name": "邯郸淳",
      "dynasty": "魏"
    },
    "type": "ancient",
    "content": "鲁有执长竿入城门者，初竖执之，不可入；横执之，亦不可入。计无所出。俄有老父至，曰：“吾非圣人，但见事多矣！何不以锯中截而入？\"遂依而截之。"
  },
  {
    "title": "夏日南亭怀辛大",
    "author": {
      "name": "孟浩然",
      "dynasty": "唐"
    },
    "type": "poetry",
    "content": "山光忽西落，池月渐东上。\n散发乘夕凉，开轩卧闲敞。\n荷风送香气，竹露滴清响。\n欲取鸣琴弹，恨无知音赏。\n感此怀故人，中宵劳梦想。"
  },
  {
    "title": "水调歌头·中秋",
    "author": {
      "name": "米芾",
      "dynasty": "宋"
    },
    "type": "ancient",
    "content": "砧声送风急，蟠蟀思高秋。我来对景，不学宋玉解悲愁。收拾凄凉兴况，分付尊中醽醁，倍觉不胜幽。自有多情处，明月挂南楼。\n怅襟怀，横玉笛，韵悠悠。清时良夜，借我此地倒金瓯。可爱一天风物，遍倚阑干十二，宇宙若萍浮。醉困不知醒，欹枕卧江流。"
  },
  {
    "title": "征人怨",
    "author": {
      "name": "柳中庸",
      "dynasty": "唐"
    },
    "type": "poetry",
    "content": "岁岁金河复玉关，朝朝马策与刀环。\n三春白雪归青冢，万里黄河绕黑山。"
  },
  {
    "title": "咏华山",
    "author": {
      "name": "寇准",
      "dynasty": "宋"
    },
    "type": "poetry",
    "content": "只有天在上，更无山与齐。\n举头红日近，回首白云低。"
  },
  {
    "title": "诗经·陈风·月出",
    "author": {
      "name": "佚名",
      "dynasty": "先秦"
    },
    "type": "poetry",
    "content": "月出皎兮，佼人僚兮。舒窈纠兮，劳心悄兮。\n月出皓兮，佼人懰兮。舒忧受兮，劳心慅兮。\n月出照兮，佼人燎兮。舒夭绍兮，劳心惨兮。"
  },
  {
    "title": "国风·周南·汝坟",
    "author": {
      "name": "佚名",
      "dynasty": "先秦"
    },
    "type": "poetry",
    "content": "遵彼汝坟，伐其条枚。未见君子，惄如调饥。\n遵彼汝坟，伐其条肄。既见君子，不我遐弃。\n鲂鱼赪尾，王室如毁。虽则如毁，父母孔迩。"
  },
  {
    "title": "定风波·两两轻红半晕腮",
    "author": {
      "name": "苏轼",
      "dynasty": "宋"
    },
    "type": "ancient",
    "content": "十月九日，孟亨之置酒秋香亭。有双拒霜，独向君猷而开，坐客喜笑，以为非使君莫可当此花，故作是篇。\n两两轻红半晕腮，依依独为使君回。若道使君无此意，何为，双花不向别人开。\n但看低昂烟雨里，不已。劝君休诉十分杯。更问尊前狂副使。来岁。花开时节与谁来。"
  },
  {
    "title": "渔父",
    "author": {
      "name": "佚名",
      "dynasty": "先秦"
    },
    "type": "ancient",
    "content": "屈原既放，游于江潭，行吟泽畔，颜色憔悴，形容枯槁。渔父见而问之曰：“子非三闾大夫与？何故至于斯？”屈原曰：“举世皆浊我独清，众人皆醉我独醒，是以见放。”\n渔父曰：“圣人不凝滞于物，而能与世推移。世人皆浊，何不淈其泥而扬其波？众人皆醉，何不餔其糟而歠其醨？何故深思高举，自令放为？”\n屈原曰：“吾闻之，新沐者必弹冠，新浴者必振衣；安能以身之察察，受物之汶汶者乎？宁赴湘流，葬于江鱼之腹中。安能以皓皓之白，而蒙世俗之尘埃乎?”\n渔父莞尔而笑，鼓枻而去，乃歌曰：“沧浪之水清兮，可以濯吾缨；沧浪之水浊兮，可以濯吾足。”遂去，不复与言。"
  },
  {
    "title": "长命女·春日宴",
    "author": {
      "name": "冯延巳",
      "dynasty": "五代"
    },
    "type": "poetry",
    "content": "春日宴，绿酒一杯歌一遍。再拜陈三愿：一愿郎君千岁，二愿妾身常健，三愿如同梁上燕，岁岁长相见。"
  },
  {
    "title": "闻乐天授江州司马",
    "author": {
      "name": "元稹",
      "dynasty": "唐"
    },
    "type": "poetry",
    "content": "残灯无焰影幢幢，此夕闻君谪九江。\n垂死病中惊坐起，暗风吹雨入寒窗。"
  },
  {
    "title": "祭十二郎文",
    "author": {
      "name": "韩愈",
      "dynasty": "唐"
    },
    "type": "ancient",
    "foreword": "年、月、日，季父愈闻汝丧之七日，乃能衔哀致诚，使建中远具时羞之奠，告汝十二郎之灵：",
    "content": "呜呼！吾少孤，及长，不省所怙，惟兄嫂是依。中年，兄殁南方，吾与汝俱幼，从嫂归葬河阳。既又与汝就食江南。零丁孤苦，未尝一日相离也。吾上有三兄，皆不幸早世。承先人后者，在孙惟汝，在子惟吾。两世一身，形单影只。嫂尝抚汝指吾而言曰：“韩氏两世，惟此而已！”汝时尤小，当不复记忆。吾时虽能记忆，亦未知其言之悲也。\n吾年十九，始来京城。其后四年，而归视汝。又四年，吾往河阳省坟墓，遇汝从嫂丧来葬。又二年，吾佐董丞相于汴州，汝来省吾。止一岁，请归取其孥。明年，丞相薨。吾去汴州，汝不果来。是年，吾佐戎徐州，使取汝者始行，吾又罢去，汝又不果来。吾念汝从于东，东亦客也，不可以久；图久远者，莫如西归，将成家而致汝。呜呼！孰谓汝遽去吾而殁乎！吾与汝俱少年，以为虽暂相别，终当久相与处。故舍汝而旅食京师，以求斗斛之禄。诚知其如此，虽万乘之公相，吾不以一日辍汝而就也。\n去年，孟东野往。吾书与汝曰：“吾年未四十，而视茫茫，而发苍苍，而齿牙动摇。念诸父与诸兄，皆康强而早世。如吾之衰者，其能久存乎？吾不可去，汝不肯来，恐旦暮死，而汝抱无涯之戚也！”孰谓少者殁而长者存，强者夭而病者全乎！\n呜呼！其信然邪？其梦邪？其传之非其真邪？信也，吾兄之盛德而夭其嗣乎？汝之纯明而不克蒙其泽乎？少者、强者而夭殁，长者、衰者而存全乎？未可以为信也。梦也，传之非其真也，东野之书，耿兰之报，何为而在吾侧也？呜呼！其信然矣！吾兄之盛德而夭其嗣矣！汝之纯明宜业其家者，不克蒙其泽矣！所谓天者诚难测，而神者诚难明矣！所谓理者不可推，而寿者不可知矣！\n虽然，吾自今年来，苍苍者或化而为白矣，动摇者或脱而落矣。毛血日益衰，志气日益微，几何不从汝而死也。死而有知，其几何离；其无知，悲不几时，而不悲者无穷期矣。\n汝之子始十岁，吾之子始五岁。少而强者不可保，如此孩提者，又可冀其成立邪?呜呼哀哉！呜呼哀哉！\n汝去年书云：“比得软脚病，往往而剧。”吾曰：“是疾也，江南之人，常常有之。”未始以为忧也。呜呼！ 其竟以此而殒其生乎？抑别有疾而至斯极乎？\n汝之书，六月十七日也。东野云，汝殁以六月二日；耿兰之报无月日。盖东野之使者，不知问家人以月日；如耿兰之报，不知当言月日。东野与吾书，乃问使者，使者妄称以应之乎。其然乎？其不然乎？\n今吾使建中祭汝，吊汝之孤与汝之乳母。彼有食，可守以待终丧，则待终丧而取以来；如不能守以终丧，则遂取以来。其余奴婢，并令守汝丧。吾力能改葬，终葬汝于先人之兆，然后惟其所愿。\n呜呼！汝病吾不知时，汝殁吾不知日，生不能相养以共居，殁不能抚汝以尽哀，敛不凭其棺，窆不临其穴。吾行负神明，而使汝夭；不孝不慈，而不能与汝相养以生，相守以死。一在天之涯，一在地之角，生而影不与吾形相依，死而魂不与吾梦相接。吾实为之，其又何尤！彼苍者天，曷其有极！自今已往，吾其无意于人世矣！当求数顷之田于伊颍之上，以待余年，教吾子与汝子，幸其成；长吾女与汝女，待其嫁，如此而已。\n呜呼，言有穷而情不可终，汝其知也邪？其不知也邪？呜呼哀哉！尚飨！"
  },
  {
    "title": "与诸子登岘山",
    "author": {
      "name": "孟浩然",
      "dynasty": "唐"
    },
    "type": "poetry",
    "content": "人事有代谢，往来成古今。江山留胜迹，我辈复登临。\n水落鱼梁浅，天寒梦泽深。羊公碑尚在，读罢泪沾襟。"
  },
  {
    "title": "夏日田园杂兴",
    "author": {
      "name": "范成大",
      "dynasty": "宋"
    },
    "type": "poetry",
    "content": "梅子金黄杏子肥，麦花雪白菜花稀。日长篱落无人过，惟有蜻蜓蛱蝶飞。\n五月江吴麦秀寒，移秧披絮尚衣单。稻根科斗行如块，田水今年一尺宽。\n二麦俱秋斗百钱，田家唤作小丰年。饼炉饭甑无饥色，接到西风熟稻天。\n百沸缲汤雪涌波，缲车嘈囋雨鸣蓑。桑姑盆手交相贺，绵茧无多丝茧多。\n小妇连宵上绢机，大耆催税急於飞。今年幸甚蚕桑熟，留得黄丝织夏衣。\n下田戽水出江流，高垄翻江逆上沟；地势不齐人力尽，丁男长在踏车头。\n昼出耘田夜绩麻，村庄儿女各当家。童孙未解供耕织，也傍桑阴学种瓜。\n槐叶初匀日气凉，葱葱鼠耳翠成双。三公只得三株看，闲客清阴满北窗。\n黄尘行客汗如浆，少住侬家漱井香；借与门前磐石坐，柳阴亭午正风凉。\n千顷芙蕖放棹嬉，花深迷路晚忘归。家人暗识船行处，时有惊忙小鸭飞。\n采菱辛苦废犁鉏，血指流丹鬼质枯。无力买田聊种水，近来湖面亦收租。\n蜩螗千万沸斜阳，蛙黾无边聒夜长。不把痴聋相对治，梦魂争得到藜床？"
  },
  {
    "title": "活水亭观书有感二首·其二",
    "author": {
      "name": "朱熹",
      "dynasty": "宋"
    },
    "type": "poetry",
    "content": "昨夜江边春水生，艨艟巨舰一毛轻。\n向来枉费推移力，此日中流自在行。"
  },
  {
    "title": "出塞",
    "author": {
      "name": "徐锡麟",
      "dynasty": "清"
    },
    "type": "poetry",
    "content": "军歌应唱大刀环，誓灭胡奴出玉关。\n只解沙场为国死，何须马革裹尸还。"
  },
  {
    "title": "人间词话七则",
    "author": {
      "name": "王国维",
      "dynasty": "清"
    },
    "type": "ancient",
    "content": "有有我之境，有无我之境。“泪眼问花花不语，乱红飞过秋千去。”“可堪孤馆闭春寒，杜鹃声里斜阳暮。”有我之境也。“采菊东篱下，悠然见南山。”“寒波澹澹起，白鸟悠悠下。”无我之境也。有我之境，以我观物，故物我皆著我之色彩。无我之境，以物观物，故不知何者为我，何者为物。古人为词，写有我之境者为多，然未始不能写无我之境，此在豪杰之士能自树立耳。\n境非独谓景物也。喜怒哀乐，亦人心中之一境界。故能写真景物，真感情者，谓之有境界。否则谓之无境界。\n境界有大小，不以是而分优劣。“细雨鱼儿出，微风燕子斜”何遽不若“落日照大旗，马鸣风萧萧”。“宝帘闲挂小银钩”何遽不若“雾失楼台，月迷津渡”也。\n词至李后主而眼界始大，感慨遂深，遂变伶工之词而为士大夫之词。周介存置诸温韦之下，可为颠倒黑白矣。“自是人生长恨水长东”、“流水落花春去也，天上人间”，金荃浣花，能有此气象耶？\n古今之成大事业、大学问者，罔不经过三种之境界：“昨夜西风凋碧树。独上高楼，望尽天涯路。”此第一境界也。“衣带渐宽终不悔，为伊消得人憔悴。”此第二境界也。“众里寻他千百度，蓦然回首，那人却在，灯火阑珊处。”此第三境界也。此等语皆非大词人不能道。然遽以此意解释诸词，恐为晏欧诸公所不许也。\n大家之作，其言情也必沁人心脾，其写景也必豁人耳目。其辞脱口而出，无矫揉妆束之态。以其所见者真，所知者深也。诗词皆然。持此以衡古今之作者，可无大误也。\n诗人对宇宙人生，须入乎其内，又须出乎其外。入乎其内，故能写之。出乎其外，故能观之。入乎其内，故有生气。出乎其外，故有高致。美成能入而不出。白石以降，于此二事皆未梦见。"
  },
  {
    "title": "琵琶行",
    "author": {
      "name": "牛殳",
      "dynasty": "唐"
    },
    "type": "poetry",
    "content": "何人劚得一片木，三尺春冰五音足。\n一弹决破真珠囊，迸落金盘声断续。\n飘飘飖飖寒丁丁，虫豸出蛰神鬼惊。\n秋鸿叫侣代云黑，猩猩夜啼蛮月明。\n潏潏汩汩声不定，胡雏学汉语未正。\n若似长安月蚀时，满城敲鼓声噒噒。\n青山飞起不压物，野水流来欲湿人。\n伤心忆得陈后主，春殿半酣细腰舞。\n黄莺百舌正相呼，玉树后庭花带雨。\n二妃哭处山重重，二妃没后云溶溶。\n夜深霜露锁空庙，零落一丛斑竹风。\n金谷园中草初绿，石崇一弄思归曲。\n当时二十四友人，手把金杯听不足。\n又似贾客蜀道间，千铎万磬鸣空山。\n未若此调呦呦兮啁啁，嘈嘈兮啾啾。\n引之于山，兽不能走。吹之于水，鱼不能游。\n方知此艺不可有，人间万事凭双手。\n若何为我再三弹，送却花前一尊酒。"
  },
  {
    "title": "秋宵月下有怀",
    "author": {
      "name": "孟浩然",
      "dynasty": "唐"
    },
    "type": "poetry",
    "content": "秋空明月悬，光彩露沾湿。\n惊鹊栖未定，飞萤卷帘入。\n庭槐寒影疏，邻杵夜声急。\n佳期旷何许，望望空伫立。"
  },
  {
    "title": "杨布打狗",
    "author": {
      "name": "列御寇",
      "dynasty": "先秦"
    },
    "type": "ancient",
    "content": "杨朱之弟曰布，衣素衣而出。天雨，解素衣，衣缁衣而返。其狗不知，迎而吠之。杨布怒，将扑之。杨朱曰：“子无扑矣，子亦犹是也。向者使汝狗白而往黑而来，岂能无怪哉？”"
  },
  {
    "title": "谒金门·风乍起",
    "author": {
      "name": "冯延巳",
      "dynasty": "五代"
    },
    "type": "ancient",
    "content": "风乍起，吹皱一池春水。闲引鸳鸯香径里，手挼红杏蕊。\n斗鸭阑干独倚，碧玉搔头斜坠。终日望君君不至，举头闻鹊喜。"
  },
  {
    "title": "病牛",
    "author": {
      "name": "李纲",
      "dynasty": "宋"
    },
    "type": "poetry",
    "content": "耕犁千亩实千箱，力尽筋疲谁复伤？\n但得众生皆得饱，不辞羸病卧残阳。"
  },
  {
    "title": "奉赠韦左丞丈二十二韵",
    "author": {
      "name": "杜甫",
      "dynasty": "唐"
    },
    "type": "poetry",
    "content": "纨绔不饿死，儒冠多误身。\n丈人试静听，贱子请具陈。\n甫昔少年日，早充观国宾。\n读书破万卷，下笔如有神。\n赋料扬雄敌，诗看子建亲。\n李邕求识面，王翰愿卜邻。\n自谓颇挺出，立登要路津。\n致君尧舜上，再使风俗淳。\n此意竟萧条，行歌非隐沦。\n骑驴十三载，旅食京华春。\n朝扣富儿门，暮随肥马尘。\n残杯与冷炙，到处潜悲辛。\n主上顷见征，欻然欲求伸。\n青冥却垂翅，蹭蹬无纵鳞。\n甚愧丈人厚，甚知丈人真。\n每于百僚上，猥颂佳句新。\n窃效贡公喜，难甘原宪贫。\n焉能心怏怏，只是走踆踆。\n今欲东入海，即将西去秦。\n尚怜终南山，回首清渭滨。\n常拟报一饭，况怀辞大臣。\n白鸥没浩荡，万里谁能驯？"
  },
  {
    "title": "访戴天山道士不遇",
    "author": {
      "name": "李白",
      "dynasty": "唐"
    },
    "type": "poetry",
    "content": "犬吠水声中，桃花带露浓。\n树深时见鹿，溪午不闻钟。\n野竹分青霭，飞泉挂碧峰。\n无人知所去，愁倚两三松。"
  },
  {
    "title": "菊花",
    "author": {
      "name": "唐寅",
      "dynasty": "明"
    },
    "type": "poetry",
    "content": "故园三径吐幽丛，一夜玄霜坠碧空。\n多少天涯未归客，尽借篱落看秋风。"
  },
  {
    "title": "琴诗",
    "author": {
      "name": "苏轼",
      "dynasty": "宋"
    },
    "type": "poetry",
    "content": "若言琴上有琴声，放在匣中何不鸣？\n若言声在指头上，何不于君指上听？"
  },
  {
    "title": "和张仆射塞下曲·其二",
    "author": {
      "name": "卢纶",
      "dynasty": "唐"
    },
    "type": "poetry",
    "content": "林暗草惊风，将军夜引弓。\n平明寻白羽，没在石棱中。"
  },
  {
    "title": "玉楼春·别后不知君远近",
    "author": {
      "name": "欧阳修",
      "dynasty": "宋"
    },
    "type": "poetry",
    "content": "别后不知君远近。触目凄凉多少闷。\n渐行渐远渐无书，水阔鱼沉何处问。\n夜深风竹敲秋韵，万叶千声皆是恨。\n故欹单枕梦中寻，梦又不成灯又烬。"
  },
  {
    "title": "国风·邶风·日月",
    "author": {
      "name": "佚名",
      "dynasty": "先秦"
    },
    "type": "ancient",
    "content": "日居月诸，照临下土。乃如之人兮，逝不古处？胡能有定？宁不我顾。\n日居月诸，下土是冒。乃如之人兮，逝不相好。胡能有定？宁不我报。\n日居月诸，出自东方。乃如之人兮，德音无良。胡能有定？俾也可忘。\n日居月诸，东方自出。父兮母兮，畜我不卒。胡能有定？报我不述。"
  },
  {
    "title": "归园田居·其五",
    "author": {
      "name": "陶渊明",
      "dynasty": "晋"
    },
    "type": "poetry",
    "content": "怅恨独策还，崎岖历榛曲。\n山涧清且浅，可以濯吾足。\n漉我新熟酒，只鸡招近局。\n日入室中暗，荆薪代明烛。\n欢来苦夕短，已复至天旭。"
  },
  {
    "title": "水调歌头·昵昵儿女语",
    "author": {
      "name": "苏轼",
      "dynasty": "宋"
    },
    "type": "ancient",
    "foreword": "欧阳文忠公尝问余：“琴诗何者最善？答以退之听颖师琴诗最善。公曰：此诗最奇丽，然非听琴，乃听琵琶也。余深然之。建安章质夫家善琵琶者，乞为歌词。余久不作，特取退之词，稍加隐括，使就声律，以遗之云。",
    "content": "昵昵儿女语，灯火夜微明。恩怨尔汝来去，弹指泪和声。忽变轩昂勇士，一鼓填然作气，千里不留行。回首暮云远，飞絮搅青冥。\n众禽里，真彩凤，独不鸣。跻攀寸步千险，一落百寻轻。烦子指间风雨，置我肠中冰炭，起坐不能平。推手从归去，无泪与君倾。"
  },
  {
    "title": "菊花",
    "author": {
      "name": "李商隐",
      "dynasty": "唐"
    },
    "type": "poetry",
    "content": "暗暗淡淡紫，融融冶冶黄。\n陶令篱边色，罗含宅里香。\n几时禁重露，实是怯残阳。\n愿泛金鹦鹉，升君白玉堂。"
  },
  {
    "title": "无衣",
    "author": {
      "name": "佚名",
      "dynasty": "先秦"
    },
    "type": "poetry",
    "content": "岂曰无衣？七兮。不如子之衣，安且吉兮。\n岂曰无衣？六兮。不如子之衣，安且燠兮。"
  },
  {
    "title": "国风·召南·草虫",
    "author": {
      "name": "佚名",
      "dynasty": "先秦"
    },
    "type": "ancient",
    "content": "喓喓草虫，趯趯阜螽。未见君子，忧心忡忡。亦既见止，亦既觏止，我心则降。\n陟彼南山，言采其蕨。未见君子，忧心惙惙。亦既见止，亦既觏止，我心则说。\n陟彼南山，言采其薇。未见君子，我心伤悲。亦既见止，亦既觏止，我心则夷。"
  },
  {
    "title": "曾子杀彘",
    "author": {
      "name": "韩非",
      "dynasty": "先秦"
    },
    "type": "ancient",
    "content": "曾子之妻之市，其子随之而泣。其母曰：“汝还，顾反为女杀彘。”妻适市来，曾子欲捕彘杀之。妻止之曰：“特与婴儿戏耳。”曾子曰：“婴儿非与戏也。婴儿非有知也，待父母而学者也，听父母之教。今子欺之，是教子欺也。母欺子，子而不信其母，非所以成教也。”遂烹彘也。"
  },
  {
    "title": "朝三暮四",
    "author": {
      "name": "佚名",
      "dynasty": "先秦"
    },
    "type": "ancient",
    "content": "宋有狙公者，爱狙，养之成群，能解狙之意；狙亦得公之心。损其家口，充狙之欲。俄而匮焉，将限其食，恐众狙之不训于己也。先诳之曰：“与若芧，朝三而暮四，足乎？”众狙皆起怒。俄而曰：“与若芧，朝四而暮三，足乎？”众狙皆伏而喜。"
  },
  {
    "title": "庖丁解牛",
    "author": {
      "name": "庄周",
      "dynasty": "先秦"
    },
    "type": "ancient",
    "content": "吾生也有涯，而知也无涯 。以有涯随无涯，殆已！已而为知者，殆而已矣！为善无近名，为恶无近刑。缘督以为经，可以保身，可以全生，可以养亲，可以尽年。\n庖丁为文惠君解牛，手之所触，肩之所倚，足之所履，膝之所踦，砉然向然，奏刀騞然，莫不中音。合于桑林之舞，乃中经首之会。\n文惠君曰：“嘻，善哉！技盖至此乎？”\n庖丁释刀对曰：“臣之所好者，道也，进乎技矣。始臣之解牛之时，所见无非牛者。三年之后，未尝见全牛也。方今之时，臣以神遇而不以目视，官知止而神欲行。依乎天理，批大郤，导大窾，因其固然，技经肯綮之未尝，而况大軱乎！良庖岁更刀，割也；族庖月更刀，折也。今臣之刀十九年矣，所解数千牛矣，而刀刃若新发于硎。彼节者有间，而刀刃者无厚；以无厚入有间，恢恢乎其于游刃必有余地矣，是以十九年而刀刃若新发于硎。虽然，每至于族，吾见其难为，怵然为戒，视为止，行为迟。动刀甚微，謋然已解，如土委地。提刀而立，为之四顾，为之踌躇满志，善刀而藏之。”\n文惠君曰：“善哉！吾闻庖丁之言，得养生焉。”"
  },
  {
    "title": "兰陵王·柳",
    "author": {
      "name": "周邦彦",
      "dynasty": "宋"
    },
    "type": "ancient",
    "content": "柳阴直，烟里丝丝弄碧。隋堤上、曾见几番，拂水飘绵送行色。登临望故国，谁识京华倦客？长亭路，年去岁来，应折柔条过千尺。\n闲寻旧踪迹，又酒趁哀弦，灯照离席。梨花榆火催寒食。愁一箭风快，半篙波暖，回头迢递便数驿，望人在天北。\n凄恻，恨堆积！渐别浦萦回，津堠岑寂，斜阳冉冉春无极。念月榭携手，露桥闻笛。沉思前事，似梦里，泪暗滴。"
  },
  {
    "title": "赠李白",
    "author": {
      "name": "杜甫",
      "dynasty": "唐"
    },
    "type": "poetry",
    "content": "秋来相顾尚飘蓬，未就丹砂愧葛洪。\n痛饮狂歌空度日，飞扬跋扈为谁雄。"
  },
  {
    "title": "天净沙·秋",
    "author": {
      "name": "朱庭玉",
      "dynasty": "元"
    },
    "type": "ancient",
    "content": "庭前落尽梧桐，水边开彻芙蓉。解与诗人意同。辞柯霜叶，飞来就我题红。"
  },
  {
    "title": "过分水岭",
    "author": {
      "name": "温庭筠",
      "dynasty": "唐"
    },
    "type": "poetry",
    "content": "溪水无情似有情，入山三日得同行。\n岭头便是分头处，惜别潺湲一夜声。"
  },
  {
    "title": "客中初夏",
    "author": {
      "name": "司马光",
      "dynasty": "宋"
    },
    "type": "poetry",
    "content": "四月清和雨乍晴，南山当户转分明。\n更无柳絮因风起，惟有葵花向日倾。"
  },
  {
    "title": "浣溪沙·雪颔霜髯不自惊",
    "author": {
      "name": "苏轼",
      "dynasty": "宋"
    },
    "type": "poetry",
    "foreword": "伽花彩甚奇，谓有初春之兴。因作二首，寄袁公济",
    "content": "雪颔霜髯不自惊。更将翦彩发春荣。\n羞颜未醉已先赪。\n莫唱黄鸡并白发，且呼张丈唤殷兄。\n有人归去欲卿卿。"
  },
  {
    "title": "短歌行",
    "author": {
      "name": "王建",
      "dynasty": "唐"
    },
    "type": "ancient",
    "content": "人初生，日初出。上山迟，下山疾。百年三万六千朝，\n夜里分将强半日。有歌有舞须早为，昨日健于今日时。\n人家见生男女好，不知男女催人老。短歌行，无乐声。"
  },
  {
    "title": "金陵晚望",
    "author": {
      "name": "高蟾",
      "dynasty": "唐"
    },
    "type": "poetry",
    "content": "曾伴浮云归晚翠，犹陪落日泛秋声。\n世间无限丹青手，一片伤心画不成。"
  },
  {
    "title": "水龙吟·春恨",
    "author": {
      "name": "陈亮",
      "dynasty": "宋"
    },
    "type": "ancient",
    "content": "闹花深处层楼，画帘半卷东风软。春归翠陌，平莎茸嫩，垂杨金浅。迟日催花，淡云阁雨，轻寒轻暖。恨芳菲世界，游人未赏，都付与、莺和燕。\n寂寞凭高念远。向南楼、一声归雁。金钗斗草，青丝勒马，风流云散。罗绶分香，翠绡对泪，几多幽怨。正销魂，又是疏烟淡月，子规声断。"
  },
  {
    "title": "孤雁",
    "author": {
      "name": "杜甫",
      "dynasty": "唐"
    },
    "type": "poetry",
    "content": "孤雁不饮啄，飞鸣声念群。\n谁怜一片影，相失万重云？\n望尽似犹见，哀多如更闻。\n野鸦无意绪，鸣噪自纷纷。"
  },
  {
    "title": "宿骆氏亭寄怀崔雍崔衮",
    "author": {
      "name": "李商隐",
      "dynasty": "唐"
    },
    "type": "poetry",
    "content": "竹坞无尘水槛清，相思迢递隔重城。\n秋阴不散霜飞晚，留得枯荷听雨声。"
  },
  {
    "title": "下终南山过斛斯山人宿置酒",
    "author": {
      "name": "李白",
      "dynasty": "唐"
    },
    "type": "poetry",
    "content": "暮从碧山下，山月随人归。\n却顾所来径，苍苍横翠微。\n相携及田家，童稚开荆扉。\n绿竹入幽径，青萝拂行衣。\n欢言得所憩，美酒聊共挥。\n长歌吟松风，曲尽河星稀。\n我醉君复乐，陶然共忘机。"
  },
  {
    "title": "梅花引·荆溪阻雪",
    "author": {
      "name": "蒋捷",
      "dynasty": "宋"
    },
    "type": "ancient",
    "content": "白鸥问我泊孤舟，是身留，是心留？心若留时，何事锁眉头？风拍小帘灯晕舞，对闲影，冷清清，忆旧游。\n旧游旧游今在否？花外楼，柳下舟。梦也梦也，梦不到，寒水空流。漠漠黄云，湿透木棉裘。都道无人愁似我，今夜雪，有梅花，似我愁。"
  },
  {
    "title": "咏荆轲",
    "author": {
      "name": "陶渊明",
      "dynasty": "晋"
    },
    "type": "poetry",
    "content": "燕丹善养士，志在报强嬴。\n招集百夫良，岁暮得荆卿。\n君子死知己，提剑出燕京；\n素骥鸣广陌，慷慨送我行。\n雄发指危冠，猛气冲长缨。\n饮饯易水上，四座列群英。\n渐离击悲筑，宋意唱高声。\n萧萧哀风逝，淡淡寒波生。\n商音更流涕，羽奏壮士惊。\n心知去不归，且有后世名。\n登车何时顾，飞盖入秦庭。\n凌厉越万里，逶迤过千城。\n图穷事自至，豪主正怔营。\n惜哉剑术疏，奇功遂不成。\n其人虽已没，千载有馀情。"
  },
  {
    "title": "国风·邶风·燕燕",
    "author": {
      "name": "佚名",
      "dynasty": "先秦"
    },
    "type": "poetry",
    "content": "燕燕于飞，差池其羽。之子于归，远送于野。瞻望弗及，泣涕如雨。\n燕燕于飞，颉之颃之。之子于归，远于将之。瞻望弗及，伫立以泣。\n燕燕于飞，下上其音。之子于归，远送于南。瞻望弗及，实劳我心。\n仲氏任只，其心塞渊。终温且惠，淑慎其身。先君之思，以勖寡人。"
  },
  {
    "title": "过华清宫绝句三首·其一",
    "author": {
      "name": "杜牧",
      "dynasty": "唐"
    },
    "type": "poetry",
    "content": "长安回望绣成堆，山顶千门次第开。\n一骑红尘妃子笑，无人知是荔枝来。"
  },
  {
    "title": "乡思",
    "author": {
      "name": "李觏",
      "dynasty": "宋"
    },
    "type": "poetry",
    "content": "人言落日是天涯，望极天涯不见家。\n已恨碧山相阻隔，碧山还被暮云遮。"
  },
  {
    "title": "行香子·七夕",
    "author": {
      "name": "李清照",
      "dynasty": "宋"
    },
    "type": "ancient",
    "content": "草际鸣蛩。惊落梧桐。正人间、天上愁浓。云阶月地，关锁千重。纵浮槎来，浮槎去，不相逢。\n星桥鹊驾，经年才见，想离情、别恨难穷。牵牛织女，莫是离中。甚霎儿晴，霎儿雨，霎儿风。"
  },
  {
    "title": "别赋",
    "author": {
      "name": "江淹",
      "dynasty": "南北朝"
    },
    "type": "ancient",
    "content": "黯然销魂者，唯别而已矣！况秦吴兮绝国，复燕宋兮千里。或春苔兮始生，乍秋风兮暂起。是以行子肠断，百感凄恻。风萧萧而异响，云漫漫而奇色。舟凝滞于水滨，车逶迟于山侧。棹容与而讵前，马寒鸣而不息。掩金觞而谁御，横玉柱而沾轼。居人愁卧，怳若有亡。日下壁而沉彩，月上轩而飞光。见红兰之受露，望青楸之离霜。巡层楹而空掩，抚锦幕而虚凉。知离梦之踯躅，意别魂之飞扬。故别虽一绪，事乃万族。\n至若龙马银鞍，朱轩绣轴，帐饮东都，送客金谷。琴羽张兮箫鼓陈，燕、赵歌兮伤美人，珠与玉兮艳暮秋，罗与绮兮娇上春。惊驷马之仰秣，耸渊鱼之赤鳞。造分手而衔涕，感寂寞而伤神。\n乃有剑客惭恩，少年报士，韩国赵厕，吴宫燕市。割慈忍爱，离邦去里，沥泣共诀，抆血相视。驱征马而不顾，见行尘之时起。方衔感于一剑，非买价于泉里。金石震而色变，骨肉悲而心死。\n或乃边郡未和，负羽从军。辽水无极，雁山参云。闺中风暖，陌上草薰。日出天而曜景，露下地而腾文。镜朱尘之照烂，袭青气之烟煴，攀桃李兮不忍别，送爱子兮沾罗裙。\n至如一赴绝国，讵相见期？视乔木兮故里，决北梁兮永辞，左右兮魄动，亲朋兮泪滋。可班荆兮憎恨，惟樽酒兮叙悲。值秋雁兮飞日，当白露兮下时，怨复怨兮远山曲，去复去兮长河湄。\n又若君居淄右，妾家河阳，同琼珮之晨照，共金炉之夕香。君结绶兮千里，惜瑶草之徒芳。惭幽闺之琴瑟，晦高台之流黄。春宫閟此青苔色，秋帐含此明月光，夏簟清兮昼不暮，冬釭凝兮夜何长！织锦曲兮泣已尽，回文诗兮影独伤。\n傥有华阴上士，服食还仙。术既妙而犹学，道已寂而未传。守丹灶而不顾，炼金鼎而方坚。驾鹤上汉，骖鸾腾天。暂游万里，少别千年。惟世间兮重别，谢主人兮依然。\n下有芍药之诗，佳人之歌，桑中卫女，上宫陈娥。春草碧色，春水渌波，送君南浦，伤如之何！至乃秋露如珠，秋月如圭，明月白露，光阴往来，与子之别，思心徘徊。\n是以别方不定，别理千名，有别必怨，有怨必盈。使人意夺神骇，心折骨惊，虽渊、云之墨妙，严、乐之笔精，金闺之诸彦，兰台之群英，赋有凌云之称，辨有雕龙之声，谁能摹暂离之状，写永诀之情着乎？"
  },
  {
    "title": "饮马长城窟行",
    "author": {
      "name": "佚名",
      "dynasty": "汉"
    },
    "type": "poetry",
    "content": "青青河畔草，绵绵思远道。\n远道不可思，宿昔梦见之。\n梦见在我傍，忽觉在他乡。\n他乡各异县，辗转不相见。\n枯桑知天风，海水知天寒。\n入门各自媚，谁肯相为言。\n客从远方来，遗我双鲤鱼。\n呼儿烹鲤鱼，中有尺素书。\n长跪读素书，书中竟何如。\n上言加餐食，下言长相忆。"
  },
  {
    "title": "黄生借书说",
    "author": {
      "name": "袁枚",
      "dynasty": "清"
    },
    "type": "ancient",
    "content": "黄生允修借书。随园主人授以书，而告之曰：\n书非借不能读也。子不闻藏书者乎？七略、四库，天子之书，然天子读书者有几？汗牛塞屋，富贵家之书，然富贵人读书者有几？其他祖父积，子孙弃者无论焉。非独书为然，天下物皆然。非夫人之物而强假焉，必虑人逼取，而惴惴焉摩玩之不已，曰：“今日存，明日去，吾不得而见之矣。”若业为吾所有，必高束焉，庋藏焉，曰“姑俟异日观”云尔。\n余幼好书，家贫难致。有张氏藏书甚富。往借，不与，归而形诸梦。其切如是。故有所览辄省记。通籍后，俸去书来，落落大满，素蟫灰丝时蒙卷轴。然后叹借者之用心专，而少时之岁月为可惜也！\n今黄生贫类予，其借书亦类予；惟予之公书与张氏之吝书若不相类。然则予固不幸而遇张乎，生固幸而遇予乎？知幸与不幸，则其读书也必专，而其归书也必速。\n为一说，使与书俱。"
  },
  {
    "title": "御街行·秋日怀旧",
    "author": {
      "name": "范仲淹",
      "dynasty": "宋"
    },
    "type": "ancient",
    "content": "纷纷坠叶飘香砌。夜寂静，寒声碎。真珠帘卷玉楼空，天淡银河垂地。年年今夜，月华如练，长是人千里。\n愁肠已断无由醉，酒未到，先成泪。残灯明灭枕头欹，谙尽孤眠滋味。都来此事，眉间心上，无计相回避。"
  },
  {
    "title": "紫薇花",
    "author": {
      "name": "杜牧",
      "dynasty": "唐"
    },
    "type": "poetry",
    "content": "晓迎秋露一枝新，不占园中最上春。\n桃李无言又何在，向风偏笑艳阳人。"
  },
  {
    "title": "上元竹枝词",
    "author": {
      "name": "符曾",
      "dynasty": "清"
    },
    "type": "poetry",
    "content": "桂花香馅裹胡桃，江米如珠井水淘。\n见说马家滴粉好，试灯风里卖元宵。"
  },
  {
    "title": "荀巨伯探病友",
    "author": {
      "name": "刘义庆",
      "dynasty": "南北朝"
    },
    "type": "poetry",
    "content": "荀巨伯远看友人疾值胡贼攻郡，友人语巨伯曰：“吾今死矣，子可去。”巨伯曰：“远来相视，子令吾去，败义以求生，岂荀巨伯所行邪？”贼既至，谓巨伯曰：“大军至，一郡尽空，汝何男子，而敢独止？“巨伯曰：“友人有疾，不忍委之，宁以我身代友人命。”贼相谓曰：“我辈无义之人，而入有义之国。”遂班军而还，一郡并获全。"
  },
  {
    "title": "山中雪后",
    "author": {
      "name": "郑燮",
      "dynasty": "清"
    },
    "type": "poetry",
    "content": "晨起开门雪满山，雪晴云淡日光寒。\n檐流未滴梅花冻，一种清孤不等闲。"
  },
  {
    "title": "感遇十二首·其一",
    "author": {
      "name": "张九龄",
      "dynasty": "唐"
    },
    "type": "poetry",
    "content": "兰叶春葳蕤，桂华秋皎洁。\n欣欣此生意，自尔为佳节。\n谁知林栖者，闻风坐相悦。\n草木有本心，何求美人折！"
  },
  {
    "title": "杂诗七首·其一",
    "author": {
      "name": "曹植",
      "dynasty": "魏"
    },
    "type": "poetry",
    "content": "高台多悲风，朝日照北林。\n之子在万里，江湖迥且深。\n方舟安可极，离思故难任！\n孤雁飞南游，过庭长哀吟。\n翘思慕远人，愿欲托遗音。\n形影忽不见，翩翩伤我心。"
  },
  {
    "title": "冬十月",
    "author": {
      "name": "曹操",
      "dynasty": "魏"
    },
    "type": "poetry",
    "content": "孟冬十月，北风徘徊，天气肃清，繁霜霏霏。\n鵾鸡晨鸣，鸿雁南飞，鸷鸟潜藏，熊罴窟栖。\n钱镈停置，农收积场，逆旅整设，以通贾商。\n幸甚至哉！歌以咏志。"
  },
  {
    "title": "暮秋独游曲江",
    "author": {
      "name": "李商隐",
      "dynasty": "唐"
    },
    "type": "poetry",
    "content": "荷叶生时春恨生，荷叶枯时秋恨成。\n深知身在情长在，怅望江头江水声。"
  },
  {
    "title": "子夜吴歌·夏歌",
    "author": {
      "name": "李白",
      "dynasty": "唐"
    },
    "type": "poetry",
    "content": "镜湖三百里，菡萏发荷花。\n五月西施采，人看隘若耶。\n回舟不待月，归去越王家。"
  },
  {
    "title": "终身误",
    "author": {
      "name": "曹雪芹",
      "dynasty": "清"
    },
    "type": "ancient",
    "content": "都道是金玉良姻，俺只念木石前盟。\n空对着，山中高士晶莹雪；终不忘，世外仙姝寂寞林。\n叹人间，美中不足今方信：纵然是齐眉举案，到底意难平。"
  },
  {
    "title": "寿阳曲·江天暮雪",
    "author": {
      "name": "马致远",
      "dynasty": "元"
    },
    "type": "poetry",
    "content": "天将暮，雪乱舞，半梅花半飘柳絮。\n江上晚来堪画处，钓鱼人一蓑归去。"
  },
  {
    "title": "春游湖",
    "author": {
      "name": "徐俯",
      "dynasty": "宋"
    },
    "type": "poetry",
    "content": "双飞燕子几时回？夹岸桃花蘸水开。\n春雨断桥人不渡，小舟撑出柳阴来。"
  },
  {
    "title": "贺新郎·同父见和再用韵答之",
    "author": {
      "name": "辛弃疾",
      "dynasty": "宋"
    },
    "type": "ancient",
    "content": "老大那堪说。似而今、元龙臭味，孟公瓜葛。我病君来高歌饮，惊散楼头飞雪。笑富贵千钧如发。硬语盘空谁来听？记当时、只有西窗月。重进酒，换鸣瑟。\n事无两样人心别。问渠侬：神州毕竟，几番离合？汗血盐车无人顾，千里空收骏骨。正目断关河路绝。我最怜君中宵舞，道“男儿到死心如铁”。看试手，补天裂。"
  },
  {
    "title": "西江月·世事短如春梦",
    "author": {
      "name": "朱敦儒",
      "dynasty": "宋"
    },
    "type": "ancient",
    "content": "世事短如春梦，人情薄似秋云。不须计较苦劳心，万事原来有命。\n幸遇三杯酒好，况逢一朵花新。片时欢笑且相亲，明日阴晴未定。"
  },
  {
    "title": "鹧鸪天·西都作",
    "author": {
      "name": "朱敦儒",
      "dynasty": "宋"
    },
    "type": "poetry",
    "content": "我是清都山水郎，天教分付与疏狂。曾批给雨支风券，累上留云借月章。\n诗万首，酒千觞。几曾着眼看侯王？玉楼金阙慵归去，且插梅花醉洛阳。"
  },
  {
    "title": "与浩初上人同看山寄京华亲故",
    "author": {
      "name": "柳宗元",
      "dynasty": "唐"
    },
    "type": "poetry",
    "content": "海畔尖山似剑铓，秋来处处割愁肠。\n若为化得身千亿，散上峰头望故乡。"
  },
  {
    "title": "白莲",
    "author": {
      "name": "陆龟蒙",
      "dynasty": "唐"
    },
    "type": "poetry",
    "content": "素蘤多蒙别艳欺，此花真合在瑶池。\n无情有恨何人觉？月晓风清欲堕时。"
  },
  {
    "title": "清明二首",
    "author": {
      "name": "杜甫",
      "dynasty": "唐"
    },
    "type": "poetry",
    "content": "朝来新火起新烟，湖色春光净客船。\n绣羽衔花他自得，红颜骑竹我无缘。\n胡童结束还难有，楚女腰肢亦可怜。\n不见定王城旧处，长怀贾傅井依然。\n虚沾焦举为寒食，实藉严君卖卜钱。\n钟鼎山林各天性，浊醪粗饭任吾年。\n此身飘泊苦西东，右臂偏枯半耳聋。\n寂寂系舟双下泪，悠悠伏枕左书空。\n十年蹴踘将雏远，万里秋千习俗同。\n旅雁上云归紫塞，家人钻火用青枫。\n秦城楼阁烟花里，汉主山河锦绣中。\n春去春来洞庭阔，白苹愁杀白头翁。"
  },
  {
    "title": "石钟山记",
    "author": {
      "name": "苏轼",
      "dynasty": "宋"
    },
    "type": "ancient",
    "content": "水经云：“彭蠡之口有石钟山焉。”郦元以为下临深潭，微风鼓浪，水石相搏，声如洪钟。是说也，人常疑之。今以钟磬置水中，虽大风浪不能鸣也，而况石乎！至唐李渤始访其遗踪，得双石于潭上，扣而聆之，南声函胡，北音清越，桴止响腾，余韵徐歇。自以为得之矣。然是说也，余尤疑之。石之铿然有声者，所在皆是也，而此独以钟名，何哉？\n元丰七年六月丁丑，余自齐安舟行适临汝，而长子迈将赴饶之德兴尉，送之至湖口，因得观所谓石钟者。寺僧使小童持斧，于乱石间择其一二扣之，硿硿焉。余固笑而不信也。至莫夜月明，独与迈乘小舟，至绝壁下。大石侧立千尺，如猛兽奇鬼，森然欲搏人；而山上栖鹘，闻人声亦惊起，磔磔云霄间；又有若老人咳且笑于山谷中者，或曰此鹳鹤也。余方心动欲还，而大声发于水上，噌吰如钟鼓不绝。舟人大恐。徐而察之，则山下皆石穴罅，不知其浅深，微波入焉，涵淡澎湃而为此也。舟回至两山间，将入港口，有大石当中流，可坐百人，空中而多窍，与风水相吞吐，有窾坎镗鞳之声，与向之噌吰者相应，如乐作焉。因笑谓迈曰：“汝识之乎？噌吰者，周景王之无射也；窾坎镗鞳者，魏庄子之歌钟也。古之人不余欺也！”\n事不目见耳闻，而臆断其有无，可乎？郦元之所见闻，殆与余同，而言之不详；士大夫终不肯以小舟夜泊绝壁之下，故莫能知；而渔工水师虽知而不能言。此世所以不传也。而陋者乃以斧斤考击而求之，自以为得其实。余是以记之，盖叹郦元之简，而笑李渤之陋也。"
  },
  {
    "title": "唐多令·芦叶满汀洲",
    "author": {
      "name": "刘过",
      "dynasty": "宋"
    },
    "type": "ancient",
    "content": "安远楼小集，侑觞歌板之姬黄其姓者，乞词于龙洲道人，为赋此唐多令。同柳阜之、刘去非、石民瞻、周嘉仲、陈孟参、孟容。时八月五日也。\n芦叶满汀洲，寒沙带浅流。二十年重过南楼。柳下系船犹未稳，能几日，又中秋。\n黄鹤断矶头，故人今在否？旧江山浑是新愁。欲买桂花同载酒，终不似，少年游。"
  },
  {
    "title": "采桑子·恨君不似江楼月",
    "author": {
      "name": "吕本中",
      "dynasty": "宋"
    },
    "type": "poetry",
    "content": "恨君不似江楼月，南北东西，南北东西，只有相随无别离。\n恨君却似江楼月，暂满还亏，暂满还亏，待得团圆是几时？"
  },
  {
    "title": "六州歌头·少年侠气",
    "author": {
      "name": "贺铸",
      "dynasty": "宋"
    },
    "type": "ancient",
    "content": "少年侠气，交结五都雄。肝胆洞。毛发耸。立谈中。死生同。一诺千金重。推翘勇。矜豪纵。轻盖拥。联飞鞚。斗城东。轰饮酒垆，春色浮寒瓮。吸海垂虹。闲呼鹰嗾犬，白羽摘雕弓。狡穴俄空。乐匆匆。\n似黄粱梦。辞丹凤。明月共。漾孤篷。官冗從。怀倥偬。落尘笼。簿书丛。鹖弁如云众。供粗用。忽奇功。笳鼓动。渔阳弄。思悲翁。不请长缨，系取天骄种。剑吼西风。恨登山临水，手寄七弦桐。目送归鸿。"
  },
  {
    "title": "长相思·花似伊",
    "author": {
      "name": "欧阳修",
      "dynasty": "宋"
    },
    "type": "poetry",
    "content": "花似伊，柳似伊。花柳青春人别离。低头双泪垂。\n长江东，长江西。两岸鸳鸯两处飞。相逢知几时。"
  },
  {
    "title": "寒食",
    "author": {
      "name": "孟云卿",
      "dynasty": "唐"
    },
    "type": "poetry",
    "content": "二月江南花满枝，他乡寒食远堪悲。\n贫居往往无烟火，不独明朝为子推。"
  },
  {
    "title": "国风·周南·麟之趾",
    "author": {
      "name": "佚名",
      "dynasty": "先秦"
    },
    "type": "poetry",
    "content": "麟之趾，振振公子，于嗟麟兮。\n麟之定，振振公姓，于嗟麟兮。\n麟之角，振振公族，于嗟麟兮。"
  },
  {
    "title": "剑门道中遇微雨",
    "author": {
      "name": "陆游",
      "dynasty": "宋"
    },
    "type": "poetry",
    "content": "衣上征尘杂酒痕，远游无处不消魂。\n此身合是诗人未？细雨骑驴入剑门。"
  },
  {
    "title": "自遣",
    "author": {
      "name": "罗隐",
      "dynasty": "唐"
    },
    "type": "poetry",
    "content": "得即高歌失即休，多愁多恨亦悠悠。\n今朝有酒今朝醉，明日愁来明日愁。"
  },
  {
    "title": "喜晴",
    "author": {
      "name": "范成大",
      "dynasty": "宋"
    },
    "type": "poetry",
    "content": "窗间梅熟落蒂，墙下笋成出林。\n连雨不知春去，一晴方觉夏深。"
  },
  {
    "title": "江村",
    "author": {
      "name": "杜甫",
      "dynasty": "唐"
    },
    "type": "poetry",
    "content": "清江一曲抱村流，长夏江村事事幽。\n自去自来堂上燕，相亲相近水中鸥。\n老妻画纸为棋局，稚子敲针作钓钩。\n但有故人供禄米，微躯此外更何求？"
  },
  {
    "title": "从军行二首·其一",
    "author": {
      "name": "王昌龄",
      "dynasty": "唐"
    },
    "type": "poetry",
    "content": "大将军出战，白日暗榆关。\n三面黄金甲，单于破胆还。"
  },
  {
    "title": "国风·卫风·河广",
    "author": {
      "name": "佚名",
      "dynasty": "先秦"
    },
    "type": "poetry",
    "content": "谁谓河广？一苇杭之。谁谓宋远？跂予望之。\n谁谓河广？曾不容刀。谁谓宋远？曾不崇朝。"
  },
  {
    "title": "国风·鄘风·君子偕老",
    "author": {
      "name": "佚名",
      "dynasty": "先秦"
    },
    "type": "ancient",
    "content": "君子偕老，副笄六珈。委委佗佗，如山如河，象服是宜。子之不淑，云如之何？\n玼兮玼兮，其之翟也。鬒发如云，不屑髢也；玉之瑱也，象之揥也，扬且之皙也。胡然而天也？胡然而帝也？\n瑳兮瑳兮，其之展也。蒙彼绉絺，是绁袢也。子之清扬，扬且之颜也。展如之人兮，邦之媛也！"
  },
  {
    "title": "新年",
    "author": {
      "name": "无可",
      "dynasty": "唐"
    },
    "type": "poetry",
    "content": "燃灯朝复夕，渐作长年身。\n紫阁未归日，青门又见春。\n掩关寒过尽，开定草生新。\n自有林中趣，谁惊岁去频。"
  },
  {
    "title": "君子于役",
    "author": {
      "name": "佚名",
      "dynasty": "先秦"
    },
    "type": "poetry",
    "content": "君子于役，不知其期，曷至哉？鸡栖于埘，日之夕矣，羊牛下来。君子于役，如之何勿思！\n君子于役，不日不月，曷其有佸？鸡栖于桀，日之夕矣，羊牛下括。君子于役，苟无饥渴！"
  },
  {
    "title": "渔家傲·雪里已知春信至",
    "author": {
      "name": "李清照",
      "dynasty": "宋"
    },
    "type": "poetry",
    "content": "雪里已知春信至，寒梅点缀琼枝腻。香脸半开娇旖旎，当庭际，玉人浴出新妆洗。\n造化可能偏有意，故教明月玲珑地。共赏金尊沈绿蚁，莫辞醉，此花不与群花比。"
  },
  {
    "title": "母别子",
    "author": {
      "name": "白居易",
      "dynasty": "唐"
    },
    "type": "poetry",
    "content": "母别子，子别母，白日无光哭声苦。\n关西骠骑大将军，去年破虏新策勋。\n敕赐金钱二百万，洛阳迎得如花人。\n新人迎来旧人弃，掌上莲花眼中刺。\n迎新弃旧未足悲，悲在君家留两儿。\n一始扶行一初坐，坐啼行哭牵人衣。\n以汝夫妇新燕婉，使我母子生别离。\n不如林中乌与鹊，母不失雏雄伴雌。\n应似园中桃李树，花落随风子在枝。\n新人新人听我语，洛阳无限红楼女。\n但愿将军重立功，更有新人胜于汝。"
  },
  {
    "title": "饮酒·其四",
    "author": {
      "name": "陶渊明",
      "dynasty": "晋"
    },
    "type": "poetry",
    "content": "秋菊有佳色，裛露掇其英。\n泛此忘忧物，远我遗世情。\n一觞虽独尽，杯尽壶自倾。\n日入群动息，归鸟趋林鸣。\n啸傲东轩下，聊复得此生。"
  },
  {
    "title": "十五从军行",
    "author": {
      "name": "佚名",
      "dynasty": "汉"
    },
    "type": "poetry",
    "content": "十五从军征，八十始得归。\n道逢乡里人，家中有阿谁？\n遥看是君家，松柏冢累累。\n兔从狗窦入，雉从梁上飞。\n中庭生旅谷，井上生旅葵。\n舂谷持作饭，采葵持作羹。\n羹饭一时熟，不知贻阿谁？\n出门东向望，泪落沾我衣。"
  },
  {
    "title": "湖上",
    "author": {
      "name": "徐元杰",
      "dynasty": "宋"
    },
    "type": "poetry",
    "content": "花开红树乱莺啼，草长平湖白鹭飞。\n风日晴和人意好，夕阳箫鼓几船归。"
  },
  {
    "title": "浣溪沙·端午",
    "author": {
      "name": "苏轼",
      "dynasty": "宋"
    },
    "type": "poetry",
    "content": "轻汗微微透碧纨，明朝端午浴芳兰。流香涨腻满晴川。\n彩线轻缠红玉臂，小符斜挂绿云鬟。佳人相见一千年。"
  },
  {
    "title": "浣溪沙·浅画香膏拂紫绵",
    "author": {
      "name": "陈克",
      "dynasty": "宋"
    },
    "type": "poetry",
    "content": "浅画香膏拂紫绵。牡丹花重翠云偏。手挼梅子并郎肩。\n病起心情终是怯，困来模样不禁怜。旋移针线小窗前。"
  },
  {
    "title": "思帝乡·春日游",
    "author": {
      "name": "韦庄",
      "dynasty": "唐"
    },
    "type": "poetry",
    "content": "春日游，杏花吹满头。陌上谁家年少足风流？\n妾拟将身嫁与一生休。纵被无情弃，不能羞。"
  },
  {
    "title": "寄人",
    "author": {
      "name": "张泌",
      "dynasty": "唐"
    },
    "type": "poetry",
    "content": "别梦依依到谢家，小廊回合曲阑斜。\n多情只有春庭月，犹为离人照落花。"
  },
  {
    "title": "沁园春·恨",
    "author": {
      "name": "郑燮",
      "dynasty": "清"
    },
    "type": "ancient",
    "content": "花亦无知，月亦无聊，酒亦无灵。把夭桃斫断，煞他风景；鹦哥煮熟，佐我杯羹。焚砚烧书，椎琴裂画，毁尽文章抹尽名。荥阳郑，有慕歌家世，乞食风情。\n单寒骨相难更，笑席帽青衫太瘦生。看蓬门秋草，年年破巷，疏窗细雨，夜夜孤灯。难道天公，还箝恨口，不许长吁一两声？癫狂甚，取乌丝百幅，细写凄清。"
  },
  {
    "title": "少年游·长安古道马迟迟",
    "author": {
      "name": "柳永",
      "dynasty": "宋"
    },
    "type": "poetry",
    "content": "长安古道马迟迟，高柳乱蝉嘶。夕阳岛外，秋风原上，目断四天垂。\n归云一去无踪迹，何处是前期？狎兴生疏，酒徒萧索，不似少年时。"
  },
  {
    "title": "苔",
    "author": {
      "name": "袁枚",
      "dynasty": "清"
    },
    "type": "poetry",
    "content": "白日不到处，青春恰自来。\n苔花如米小，也学牡丹开。"
  },
  {
    "title": "满江红·翠幕深庭",
    "author": {
      "name": "吴文英",
      "dynasty": "宋"
    },
    "type": "ancient",
    "content": "翠幕深庭，露红晚、闲花自发。春不断、亭台成趣，翠阴蒙密。紫燕雏飞帘额静，金鳞影转池心阔。有花香、竹色赋闲情，供吟笔。\n闲问字，评风月。时载酒，调冰雪。似初秋入夜，浅凉欺葛。人境不教车马近，醉乡莫放笙歌歇。倩双成、一曲紫云回，红莲折。"
  },
  {
    "title": "留侯论",
    "author": {
      "name": "苏轼",
      "dynasty": "宋"
    },
    "type": "ancient",
    "content": "古之所谓豪杰之士者，必有过人之节。人情有所不能忍者，匹夫见辱，拔剑而起，挺身而斗，此不足为勇也。天下有大勇者，卒然临之而不惊，无故加之而不怒。此其所挟持者甚大，而其志甚远也。\n夫子房受书于圯上之老人也，其事甚怪；然亦安知其非秦之世，有隐君子者出而试之。观其所以微见其意者，皆圣贤相与警戒之义；而世不察，以为鬼物，亦已过矣。且其意不在书。\n当韩之亡，秦之方盛也，以刀锯鼎镬待天下之士。其平居无罪夷灭者，不可胜数。虽有贲、育，无所复施。夫持法太急者，其锋不可犯，而其势未可乘。子房不忍忿忿之心，以匹夫之力而逞于一击之间；当此之时，子房之不死者，其间不能容发，盖亦已危矣。\n千金之子，不死于盗贼，何者？其身之可爱，而盗贼之不足以死也。子房以盖世之才，不为伊尹、太公之谋，而特出于荆轲、聂政之计，以侥幸于不死，此圯上老人所为深惜者也。是故倨傲鲜腆而深折之。彼其能有所忍也，然后可以就大事，故曰：“孺子可教也。”\n楚庄王伐郑，郑伯肉袒牵羊以逆；庄王曰：“其君能下人，必能信用其民矣。”遂舍之。勾践之困于会稽，而归臣妾于吴者，三年而不倦。且夫有报人之志，而不能下人者，是匹夫之刚也。夫老人者，以为子房才有余，而忧其度量之不足，故深折其少年刚锐之气，使之忍小忿而就大谋。何则？非有生平之素，卒然相遇于草野之间，而命以仆妾之役，油然而不怪者，此固秦皇之所不能惊，而项籍之所不能怒也。\n观夫高祖之所以胜，而项籍之所以败者，在能忍与不能忍之间而已矣。项籍唯不能忍，是以百战百胜而轻用其锋；高祖忍之，养其全锋而待其弊，此子房教之也。当淮阴破齐而欲自王，高祖发怒，见于词色。由此观之，犹有刚强不忍之气，非子房其谁全之？\n太史公疑子房以为魁梧奇伟，而其状貌乃如妇人女子，不称其志气。呜呼！此其所以为子房欤！"
  },
  {
    "title": "如梦令·春景",
    "author": {
      "name": "秦观",
      "dynasty": "宋"
    },
    "type": "ancient",
    "content": "莺嘴啄花红溜，燕尾点波绿皱。\n指冷玉笙寒，吹彻小梅春透。\n依旧，依旧，人与绿杨俱瘦。"
  },
  {
    "title": "野望",
    "author": {
      "name": "杜甫",
      "dynasty": "唐"
    },
    "type": "poetry",
    "content": "西山白雪三城戍，南浦清江万里桥。\n海内风尘诸弟隔，天涯涕泪一身遥。\n惟将迟暮供多病，未有涓埃答圣朝。\n跨马出郊时极目，不堪人事日萧条。"
  },
  {
    "title": "清平调·其二",
    "author": {
      "name": "李白",
      "dynasty": "唐"
    },
    "type": "poetry",
    "content": "一枝红艳露凝香，云雨巫山枉断肠。\n借问汉宫谁得似，可怜飞燕倚新妆。"
  },
  {
    "title": "妾薄命",
    "author": {
      "name": "李白",
      "dynasty": "唐"
    },
    "type": "poetry",
    "content": "汉帝重阿娇，贮之黄金屋。\n咳唾落九天，随风生珠玉。\n宠极爱还歇，妒深情却疏。\n长门一步地，不肯暂回车。\n雨落不上天，水覆难再收。\n君情与妾意，各自东西流。\n昔日芙蓉花，今成断根草。\n以色事他人，能得几时好。"
  },
  {
    "title": "浣溪沙·残雪凝辉冷画屏",
    "author": {
      "name": "纳兰性德",
      "dynasty": "清"
    },
    "type": "ancient",
    "content": "残雪凝辉冷画屏，落梅横笛已三更，更无人处月胧明。\n我是人间惆怅客，知君何事泪纵横，断肠声里忆平生。"
  },
  {
    "title": "诫外甥书",
    "author": {
      "name": "诸葛亮",
      "dynasty": "蜀"
    },
    "type": "ancient",
    "content": "夫志当存高远，慕先贤，绝情欲，弃凝滞，使庶几之志，揭然有所存，恻然有所感；忍屈伸，去细碎，广咨问，除嫌吝，虽有淹留，何损于美趣，何患于不济。若志不强毅，意不慷慨，徒碌碌滞于俗，默默束于情，永窜伏于凡庸，不免于下流矣！"
  },
  {
    "title": "清明日对酒",
    "author": {
      "name": "高翥",
      "dynasty": "宋"
    },
    "type": "poetry",
    "content": "南北山头多墓田，清明祭扫各纷然。\n纸灰飞作白蝴蝶，泪血染成红杜鹃。\n日落狐狸眠冢上，夜归儿女笑灯前。\n人生有酒须当醉，一滴何曾到九泉。"
  },
  {
    "title": "宫词·故国三千里",
    "author": {
      "name": "张祜",
      "dynasty": "唐"
    },
    "type": "poetry",
    "content": "故国三千里，深宫二十年。\n一声何满子，双泪落君前。"
  },
  {
    "title": "早梅",
    "author": {
      "name": "齐己",
      "dynasty": "唐"
    },
    "type": "poetry",
    "content": "万木冻欲折，孤根暖独回。\n前村深雪里，昨夜一枝开。\n风递幽香出，禽窥素艳来。\n明年如应律，先发望春台。"
  },
  {
    "title": "白云泉",
    "author": {
      "name": "白居易",
      "dynasty": "唐"
    },
    "type": "poetry",
    "content": "天平山上白云泉，云自无心水自闲。\n何必奔冲山下去，更添波浪向人间。"
  },
  {
    "title": "绝句",
    "author": {
      "name": "杜甫",
      "dynasty": "唐"
    },
    "type": "poetry",
    "content": "迟日江山丽，春风花草香。\n泥融飞燕子，沙暖睡鸳鸯。"
  },
  {
    "title": "贺新郎·别茂嘉十二弟",
    "author": {
      "name": "辛弃疾",
      "dynasty": "宋"
    },
    "type": "ancient",
    "content": "别茂嘉十二弟。鹈鴂、杜鹃实两种，见离骚补注\n绿树听鹈鴂。更那堪、鹧鸪声住，杜鹃声切。啼到春归无寻处，苦恨芳菲都歇。算未抵、人间离别。马上琵琶关塞黑，更长门、翠辇辞金阙。看燕燕，送归妾。\n将军百战身名裂。向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼清泪长啼血。谁共我，醉明月。"
  },
  {
    "title": "金陵五题·石头城",
    "author": {
      "name": "刘禹锡",
      "dynasty": "唐"
    },
    "type": "poetry",
    "content": "山围故国周遭在，潮打空城寂寞回。\n淮水东边旧时月，夜深还过女墙来。"
  },
  {
    "title": "古艳歌",
    "author": {
      "name": "佚名",
      "dynasty": "汉"
    },
    "type": "poetry",
    "content": "茕茕白兔，东走西顾。\n衣不如新，人不如故。"
  },
  {
    "title": "夏意",
    "author": {
      "name": "苏舜钦",
      "dynasty": "宋"
    },
    "type": "poetry",
    "content": "别院深深夏席清，石榴开遍透帘明。\n树阴满地日当午，梦觉流莺时一声。"
  },
  {
    "title": "佳人",
    "author": {
      "name": "杜甫",
      "dynasty": "唐"
    },
    "type": "poetry",
    "content": "绝代有佳人，幽居在空谷。\n自云良家子，零落依草木。\n关中昔丧乱，兄弟遭杀戮。\n官高何足论，不得收骨肉。\n世情恶衰歇，万事随转烛。\n夫婿轻薄儿，新人美如玉。\n合昏尚知时，鸳鸯不独宿。\n但见新人笑，那闻旧人哭。\n在山泉水清，出山泉水浊。\n侍婢卖珠回，牵萝补茅屋。\n摘花不插发，采柏动盈掬。\n天寒翠袖薄，日暮倚修竹。"
  },
  {
    "title": "咏牡丹",
    "author": {
      "name": "陈与义",
      "dynasty": "宋"
    },
    "type": "poetry",
    "content": "一自胡尘入汉关，十年伊洛路漫漫。\n青墩溪畔龙钟客，独立东风看牡丹。"
  },
  {
    "title": "寒夜",
    "author": {
      "name": "杜耒",
      "dynasty": "宋"
    },
    "type": "poetry",
    "content": "寒夜客来茶当酒，竹炉汤沸火初红。\n寻常一样窗前月，才有梅花便不同。"
  },
  {
    "title": "拟行路难·其四",
    "author": {
      "name": "鲍照",
      "dynasty": "南北朝"
    },
    "type": "ancient",
    "content": "泻水置平地，各自东西南北流。\n人生亦有命，安能行叹复坐愁？\n酌酒以自宽，举杯断绝歌路难。\n心非木石岂无感？吞声踯躅不敢言。"
  },
  {
    "title": "秋夜寄邱员外",
    "author": {
      "name": "韦应物",
      "dynasty": "唐"
    },
    "type": "poetry",
    "content": "怀君属秋夜，散步咏凉天。\n空山松子落，幽人应未眠。"
  },
  {
    "title": "长干行·其一",
    "author": {
      "name": "李白",
      "dynasty": "唐"
    },
    "type": "poetry",
    "content": "妾发初覆额，折花门前剧。\n郎骑竹马来，绕床弄青梅。\n同居长干里，两小无嫌猜，\n十四为君妇，羞颜未尝开。\n低头向暗壁，千唤不一回。\n十五始展眉，愿同尘与灰。\n常存抱柱信，岂上望夫台。\n十六君远行，瞿塘滟滪堆。\n五月不可触，猿声天上哀。\n门前迟行迹，一一生绿苔。\n苔深不能扫，落叶秋风早。\n八月蝴蝶来，双飞西园草。\n感此伤妾心，坐愁红颜老。\n早晚下三巴，预将书报家。\n相迎不道远，直至长风沙。"
  },
  {
    "title": "西江月·阻风山峰下",
    "author": {
      "name": "张孝祥",
      "dynasty": "宋"
    },
    "type": "ancient",
    "content": "满载一船秋色，平铺十里湖光。波神留我看斜阳，放起鳞鳞细浪。\n明日风回更好，今宵露宿何妨？水晶宫里奏霓裳，准拟岳阳楼上。"
  },
  {
    "title": "凤凰台上忆吹箫·香冷金猊",
    "author": {
      "name": "李清照",
      "dynasty": "宋"
    },
    "type": "ancient",
    "content": "香冷金猊，被翻红浪，起来慵自梳头。任宝奁尘满，日上帘钩。生怕离怀别苦，多少事、欲说还休。新来瘦，非干病酒，不是悲秋。\n休休，这回去也，千万遍阳关，也则难留。念武陵人远，烟锁秦楼。惟有楼前流水，应念我、终日凝眸。凝眸处，从今又添，一段新愁。\n香冷金猊，被翻红浪，起来人未梳头。任宝奁闲掩，日上帘钩。生怕闲愁暗恨，多少事、欲说还休。今年瘦，非干病酒，不是悲秋。\n明朝，者回去也，千万遍阳关，也即难留。念武陵春晚，云锁重楼。记取楼前绿水，应念我、终日凝眸。凝眸处，从今更数，几段新愁。"
  },
  {
    "title": "戏为六绝句·其二",
    "author": {
      "name": "杜甫",
      "dynasty": "唐"
    },
    "type": "poetry",
    "content": "王杨卢骆当时体，轻薄为文哂未休。\n尔曹身与名俱灭，不废江河万古流。"
  },
  {
    "title": "马嵬·其二",
    "author": {
      "name": "李商隐",
      "dynasty": "唐"
    },
    "type": "poetry",
    "content": "海外徒闻更九州，他生未卜此生休。\n空闻虎旅传宵柝，无复鸡人报晓筹。\n此日六军同驻马，当时七夕笑牵牛。\n如何四纪为天子，不及卢家有莫愁。"
  },
  {
    "title": "清平乐·雨晴烟晚",
    "author": {
      "name": "冯延巳",
      "dynasty": "五代"
    },
    "type": "ancient",
    "content": "雨晴烟晚。绿水新池满。双燕飞来垂柳院，小阁画帘高卷。\n黄昏独倚朱阑。西南新月眉弯。砌下落花风起，罗衣特地春寒。"
  },
  {
    "title": "端居",
    "author": {
      "name": "李商隐",
      "dynasty": "唐"
    },
    "type": "poetry",
    "content": "远书归梦两悠悠，只有空床敌素秋。\n阶下青苔与红树，雨中寥落月中愁。"
  },
  {
    "title": "谏逐客书",
    "author": {
      "name": "李斯",
      "dynasty": "先秦"
    },
    "type": "ancient",
    "content": "臣闻吏议逐客，窃以为过矣。昔穆公求士，西取由余于戎，东得百里奚于宛，迎蹇叔于宋，来邳豹、公孙支于晋。此五子者，不产于秦，而穆公用之，并国二十，遂霸西戎。孝公用商鞅之法，移风易俗，民以殷盛，国以富强，百姓乐用，诸侯亲服，获楚、魏之师，举地千里，至今治强。惠王用张仪之计，拔三川之地，西并巴、蜀，北收上郡，南取汉中，包九夷，制鄢、郢，东据成皋之险，割膏腴之壤，遂散六国之纵，使之西面事秦，功施到今。昭王得范雎，废穰侯，逐华阳，强公室，杜私门，蚕食诸侯，使秦成帝业。此四君者，皆以客之功。由此观之，客何负于秦哉！向使四君却客而不内，疏士而不用，是使国无富利之实，而秦无强大之名也。\n今陛下致昆山之玉，有随和之宝，垂明月之珠，服太阿之剑，乘纤离之马，建翠凤之旗，树灵鼍之鼓。此数宝者，秦不生一焉，而陛下说之，何也？必秦国之所生然后可，则是夜光之璧，不饰朝廷；犀象之器，不为玩好；郑、卫之女不充后宫，而骏良駃騠不实外厩，江南金锡不为用，西蜀丹青不为采。所以饰后宫，充下陈，娱心意，说耳目者，必出于秦然后可，则是宛珠之簪，傅玑之珥，阿缟之衣，锦绣之饰不进于前，而随俗雅化，佳冶窈窕，赵女不立于侧也。夫击瓮叩缶弹筝搏髀，而歌呼呜呜快耳者，真秦之声也；郑、卫、桑间，韶、虞、武、象者，异国之乐也。今弃击瓮叩缶而就郑、卫，退弹筝而取昭、虞，若是者何也？快意当前，适观而已矣。今取人则不然。不问可否，不论曲直，非秦者去，为客者逐。然则是所重者在乎色乐珠玉，而所轻者在乎人民也。此非所以跨海内、制诸侯之术也。\n臣闻地广者粟多，国大者人众，兵强则士勇。是以泰山不让土壤，故能成其大；河海不择细流，故能就其深；王者不却众庶，故能明其德。是以地无四方，民无异国，四时充美，鬼神降福，此五帝三王之所以无敌也。今乃弃黔首以资敌国，却宾客以业诸侯，使天下之士退而不敢西向，裹足不入秦，此所谓“借寇兵而赍盗粮”者也。夫物不产于秦，可宝者多；士不产于秦，而愿忠者众。今逐客以资敌国，损民以益雠，内自虚而外树怨于诸侯，求国无危，不可得也。"
  },
  {
    "title": "春寒",
    "author": {
      "name": "陈与义",
      "dynasty": "宋"
    },
    "type": "poetry",
    "content": "二月巴陵日日风，春寒未了怯园公。\n海棠不惜胭脂色，独立蒙蒙细雨中。"
  },
  {
    "title": "闻武均州报已复西京",
    "author": {
      "name": "陆游",
      "dynasty": "宋"
    },
    "type": "poetry",
    "content": "白发将军亦壮哉，西京昨夜捷书来。\n胡儿敢作千年计，天意宁知一日回。\n列圣仁恩深雨露，中兴赦令疾风雷。\n悬知寒食朝陵使，驿路梨花处处开。"
  },
  {
    "title": "金缕曲二首",
    "author": {
      "name": "顾贞观",
      "dynasty": "清"
    },
    "type": "ancient",
    "content": "寄吴汉槎宁古塔，以词代书，丙辰冬，寓京师千佛寺，冰雪中作。\n季子平安否？便归来，平生万事，那堪回首！行路悠悠谁慰藉，母老家贫子幼。记不起，从前杯酒。魑魅搏人应见惯，总输他，覆雨翻云手，冰与雪，周旋久。\n泪痕莫滴牛衣透，数天涯，依然骨肉，几家能够？比似红颜多命薄，更不如今还有。只绝塞，苦寒难受。廿载包胥承一诺，盼乌头马角终相救。置此札，君怀袖。\n我亦飘零久！十年来，深恩负尽，死生师友。宿昔齐名非忝窃，只看杜陵消瘦，曾不减，夜郎僝僽，薄命长辞知己别，问人生到此凄凉否？千万恨，为君剖。\n兄生辛未吾丁丑，共此时，冰霜摧折，早衰蒲柳。诗赋从今须少作，留取心魂相守。但愿得，河清人寿！归日急翻行戍稿，把空名料理传身后。言不尽，观顿首。"
  },
  {
    "title": "采桑子·荷花开后西湖好",
    "author": {
      "name": "欧阳修",
      "dynasty": "宋"
    },
    "type": "poetry",
    "content": "荷花开后西湖好，载酒来时。不用旌旗，前后红幢绿盖随。\n画船撑入花深处，香泛金卮。烟雨微微，一片笙歌醉里归。"
  },
  {
    "title": "金缕曲二首",
    "author": {
      "name": "顾贞观",
      "dynasty": "清"
    },
    "type": "ancient",
    "content": "寄吴汉槎宁古塔，以词代书，丙辰冬，寓京师千佛寺，冰雪中作。\n季子平安否？便归来，平生万事，那堪回首！行路悠悠谁慰藉，母老家贫子幼。记不起，从前杯酒。魑魅搏人应见惯，总输他，覆雨翻云手，冰与雪，周旋久。\n泪痕莫滴牛衣透，数天涯，依然骨肉，几家能够？比似红颜多命薄，更不如今还有。只绝塞，苦寒难受。廿载包胥承一诺，盼乌头马角终相救。置此札，君怀袖。\n我亦飘零久！十年来，深恩负尽，死生师友。宿昔齐名非忝窃，只看杜陵消瘦，曾不减，夜郎僝僽，薄命长辞知己别，问人生到此凄凉否？千万恨，为君剖。\n兄生辛未吾丁丑，共此时，冰霜摧折，早衰蒲柳。诗赋从今须少作，留取心魂相守。但愿得，河清人寿！归日急翻行戍稿，把空名料理传身后。言不尽，观顿首。"
  },
  {
    "title": "江城子",
    "author": {
      "name": "秦观",
      "dynasty": "宋"
    },
    "type": "ancient",
    "content": "清明天气醉游郎。莺儿狂。燕儿狂。翠盖红缨，道上往来忙。记得相逢垂柳下，雕玉珮，缕金裳。\n春光还是旧春光。桃花香。李花香。浅白深红，一一斗新妆。惆怅惜花人不见，歌一阕，泪千行。"
  },
  {
    "title": "墨萱图·其一",
    "author": {
      "name": "王冕",
      "dynasty": "元"
    },
    "type": "poetry",
    "content": "灿灿萱草花，罗生北堂下。\n南风吹其心，摇摇为谁吐？\n慈母倚门情，游子行路苦。\n甘旨日以疏，音问日以阻。\n举头望云林，愧听慧鸟语。"
  },
  {
    "title": "留别妻",
    "author": {
      "name": "苏武",
      "dynasty": "汉"
    },
    "type": "poetry",
    "content": "结发为夫妻，恩爱两不疑。\n欢娱在今夕，嬿婉及良时。\n征夫怀远路，起视夜何其？\n参辰皆已没，去去从此辞。\n行役在战场，相见未有期。\n握手一长叹，泪为生别滋。\n努力爱春华，莫忘欢乐时。\n生当复来归，死当长相思。"
  },
  {
    "title": "池州翠微亭",
    "author": {
      "name": "岳飞",
      "dynasty": "宋"
    },
    "type": "poetry",
    "content": "经年尘土满征衣，特特寻芳上翠微。\n好水好山看不足，马蹄催趁月明归。"
  },
  {
    "title": "鹧鸪天·林断山明竹隐墙",
    "author": {
      "name": "苏轼",
      "dynasty": "宋"
    },
    "type": "poetry",
    "content": "林断山明竹隐墙。乱蝉衰草小池塘。翻空白鸟时时见，照水红蕖细细香。\n村舍外，古城旁。杖藜徐步转斜阳。殷勤昨夜三更雨，又得浮生一日凉。"
  },
  {
    "title": "长安清明",
    "author": {
      "name": "韦庄",
      "dynasty": "唐"
    },
    "type": "poetry",
    "content": "蚤是伤春梦雨天，可堪芳草更芊芊。\n内官初赐清明火，上相闲分白打钱。\n紫陌乱嘶红叱拨，绿杨高映画秋千。\n游人记得承平事，暗喜风光似昔年。"
  },
  {
    "title": "早梅",
    "author": {
      "name": "柳宗元",
      "dynasty": "唐"
    },
    "type": "poetry",
    "content": "早梅发高树，迥映楚天碧。\n朔吹飘夜香，繁霜滋晓白。\n欲为万里赠，杳杳山水隔。\n寒英坐销落，何用慰远客。"
  },
  {
    "title": "春中喜王九相寻",
    "author": {
      "name": "孟浩然",
      "dynasty": "唐"
    },
    "type": "poetry",
    "content": "二月湖水清，家家春鸟鸣。\n林花扫更落，径草踏还生。\n酒伴来相命，开尊共解酲。\n当杯已入手，歌妓莫停声。"
  },
  {
    "title": "红梅",
    "author": {
      "name": "王十朋",
      "dynasty": "宋"
    },
    "type": "poetry",
    "content": "桃李莫相妒，夭姿元不同。\n犹余雪霜态，未肯十分红。"
  },
  {
    "title": "城南",
    "author": {
      "name": "曾巩",
      "dynasty": "宋"
    },
    "type": "poetry",
    "content": "雨过横塘水满堤，乱山高下路东西。\n一番桃李花开尽，惟有青青草色齐。"
  },
  {
    "title": "采桑子·九日",
    "author": {
      "name": "纳兰性德",
      "dynasty": "清"
    },
    "type": "ancient",
    "content": "深秋绝塞谁相忆，木叶萧萧。乡路迢迢。六曲屏山和梦遥。佳时倍惜风光别，不为登高。只觉魂销。南雁归时更寂寥。"
  },
  {
    "title": "新年",
    "author": {
      "name": "贾岛",
      "dynasty": "唐"
    },
    "type": "poetry",
    "content": "嗟以龙钟身，如何岁复新。\n石门思隐久，铜镜强窥频。\n花发新移树，心知故国春。\n谁能平此恨，岂是北宗人。"
  },
  {
    "title": "种树郭橐驼传",
    "author": {
      "name": "柳宗元",
      "dynasty": "唐"
    },
    "type": "ancient",
    "content": "郭橐驼，不知始何名。病偻，隆然伏行，有类橐驼者，故乡人号之“驼”。驼闻之，曰：“甚善。名我固当。”因舍其名，亦自谓橐驼云。\n其乡曰丰乐乡，在长安西。驼业种树，凡长安豪富人为观游及卖果者，皆争迎取养。视驼所种树，或移徙，无不活，且硕茂，早实以蕃。他植者虽窥伺效慕，莫能如也。\n有问之，对曰：“橐驼非能使木寿且孳也，能顺木之天，以致其性焉尔。凡植木之性，其本欲舒，其培欲平，其土欲故，其筑欲密。既然已，勿动勿虑，去不复顾。其莳也若子，其置也若弃，则其天者全而其性得矣。故吾不害其长而已，非有能硕茂之也；不抑耗其实而已，非有能早而蕃之也。他植者则不然，根拳而土易，其培之也，若不过焉则不及。苟有能反是者，则又爱之太恩，忧之太勤，旦视而暮抚，已去而复顾，甚者爪其肤以验其生枯，摇其本以观其疏密，而木之性日以离矣。虽曰爱之，其实害之；虽曰忧之，其实仇之，故不我若也。吾又何能为哉！”\n问者曰：“以子之道，移之官理，可乎？”驼曰：“我知种树而已，官理，非吾业也。然吾居乡，见长人者好烦其令，若甚怜焉，而卒以祸。旦暮吏来而呼曰：‘官命促尔耕，勖尔植，督尔获，早缫而绪，早织而缕，字而幼孩，遂而鸡豚。’鸣鼓而聚之，击木而召之。吾小人辍飧饔以劳吏者，且不得暇，又何以蕃吾生而安吾性耶？故病且怠。若是，则与吾业者其亦有类乎？”\n问者曰：“嘻，不亦善夫！吾问养树，得养人术。”传其事以为官戒。"
  },
  {
    "title": "阁夜",
    "author": {
      "name": "杜甫",
      "dynasty": "唐"
    },
    "type": "poetry",
    "content": "岁暮阴阳催短景，天涯霜雪霁寒宵。\n五更鼓角声悲壮，三峡星河影动摇。\n野哭几家闻战伐，夷歌数处起渔樵。\n卧龙跃马终黄土，人事依依漫寂寥。\n岁暮阴阳催短景，天涯霜雪霁寒宵。\n五更鼓角声悲壮，三峡星河影动摇。\n野哭千家闻战伐，夷歌数处起渔樵。\n卧龙跃马终黄土，人事音书漫寂寥。"
  },
  {
    "title": "早冬",
    "author": {
      "name": "白居易",
      "dynasty": "唐"
    },
    "type": "poetry",
    "content": "十月江南天气好，可怜冬景似春华。\n霜轻未杀萋萋草，日暖初干漠漠沙。\n老柘叶黄如嫩树，寒樱枝白是狂花。\n此时却羡闲人醉，五马无由入酒家。"
  },
  {
    "title": "卜居",
    "author": {
      "name": "屈原",
      "dynasty": "楚"
    },
    "type": "ancient",
    "content": "屈原既放，三年不得复见。竭知尽忠而蔽障于谗。心烦虑乱，不知所从。乃往见太卜郑詹尹曰：“余有所疑，愿因先生决之。”詹尹乃端策拂龟，曰：“君将何以教之？”\n屈原曰：“吾宁悃悃款款，朴以忠乎，将送往劳来，斯无穷乎？\n“宁诛锄草茅以力耕乎，将游大人以成名乎？宁正言不讳以危身乎，将从俗富贵以偷生乎？宁超然高举以保真乎，将哫訾栗斯，喔咿儒儿，以事妇人乎？宁廉洁正直以自清乎，将突梯滑稽，如脂如韦，以洁楹乎？\n“宁昂昂若千里之驹乎，将泛泛若水中之凫，与波上下，偷以全吾躯乎？宁与骐骥亢轭乎，将随驽马之迹乎？宁与黄鹄比翼乎，将与鸡鹜争食乎？\n“此孰吉孰凶？何去何从？\n“世溷浊而不清：蝉翼为重，千钧为轻；黄钟毁弃，瓦釜雷鸣；谗人高张，贤士无名。吁嗟默默兮，谁知吾之廉贞！”\n詹尹乃释策而谢曰：“夫尺有所短，寸有所长；物有所不足，智有所不明；数有所不逮，神有所不通。用君之心，行君之意。龟策诚不能知此事。”"
  },
  {
    "title": "潍县署中画竹呈年伯包大丞括",
    "author": {
      "name": "郑燮",
      "dynasty": "清"
    },
    "type": "poetry",
    "content": "衙斋卧听萧萧竹，疑是民间疾苦声。\n些小吾曹州县吏，一枝一叶总关情。"
  },
  {
    "title": "听筝",
    "author": {
      "name": "李端",
      "dynasty": "唐"
    },
    "type": "poetry",
    "content": "鸣筝金粟柱，素手玉房前。\n欲得周郎顾，时时误拂弦。"
  },
  {
    "title": "始得西山宴游记",
    "author": {
      "name": "柳宗元",
      "dynasty": "唐"
    },
    "type": "ancient",
    "content": "自余为僇人，居是州，恒惴栗。其隟也，则施施而行，漫漫而游。日与其徒上高山，入深林，穷回溪，幽泉怪石，无远不到。到则披草而坐，倾壶而醉。醉则更相枕以卧，卧而梦。意有所极，梦亦同趣。觉而起，起而归；以为凡是州之山水有异态者，皆我有也，而未始知西山之怪特。\n今年九月二十八日，因坐法华西亭，望西山，始指异之。遂命仆人过湘江，缘染溪，斫榛莽，焚茅茷，穷山之高而止。攀援而登，箕踞而遨，则凡数州之土壤，皆在衽席之下。其高下之势，岈然洼然，若垤若穴，尺寸千里，攒蹙累积，莫得遁隐。萦青缭白，外与天际，四望如一。然后知是山之特立，不与培塿为类。悠悠乎与颢气俱，而莫得其涯；洋洋乎与造物者游，而不知其所穷。引觞满酌，颓然就醉，不知日之入。苍然暮色，自远而至，至无所见，而犹不欲归。心凝形释，与万化冥合。然后知吾向之未始游，游于是乎始。故为之文以志。是岁，元和四年也。"
  },
  {
    "title": "嫦娥奔月",
    "author": {
      "name": "刘安",
      "dynasty": "汉"
    },
    "type": "ancient",
    "content": "昔者，羿狩猎山中，遇姮娥于月桂树下。遂以月桂为证，成天作之合。\n逮至尧之时，十日并出。焦禾稼，杀草木，而民无所食。猰貐、凿齿、九婴、大风、封豖希、修蛇皆为民害。尧乃使羿诛凿齿于畴华之野，杀九婴于凶水之上，缴大风于青丘之泽，上射十日而下杀猰貐，断修蛇于洞庭，擒封豨于桑林。万民皆喜，置尧以为天子。\n羿请不死之药于西王母，托与姮娥。逢蒙往而窃之，窃之不成，欲加害姮娥。娥无以为计，吞不死药以升天。然不忍离羿而去，滞留月宫。广寒寂寥，怅然有丧，无以继之，遂催吴刚伐桂，玉兔捣药，欲配飞升之药，重回人间焉。\n羿闻娥奔月而去，痛不欲生。月母感念其诚，允娥于月圆之日与羿会于月桂之下。民间有闻其窃窃私语者众焉。"
  },
  {
    "title": "采桑子·时光只解催人老",
    "author": {
      "name": "晏殊",
      "dynasty": "宋"
    },
    "type": "poetry",
    "content": "时光只解催人老，不信多情，长恨离亭，泪滴春衫酒易醒。\n梧桐昨夜西风急，淡月胧明，好梦频惊，何处高楼雁一声？"
  },
  {
    "title": "谢亭送别",
    "author": {
      "name": "许浑",
      "dynasty": "唐"
    },
    "type": "poetry",
    "content": "劳歌一曲解行舟，红叶青山水急流。\n日暮酒醒人已远，满天风雨下西楼。"
  },
  {
    "title": "梦江南·兰烬落",
    "author": {
      "name": "皇甫松",
      "dynasty": "唐"
    },
    "type": "ancient",
    "content": "兰烬落，屏上暗红蕉。闲梦江南梅熟日，夜船吹笛雨萧萧。人语驿边桥。"
  },
  {
    "title": "念奴娇·春情",
    "author": {
      "name": "李清照",
      "dynasty": "宋"
    },
    "type": "ancient",
    "content": "萧条庭院，又斜风细雨，重门须闭。宠柳娇花寒食近，种种恼人天气。险韵诗成，扶头酒醒，别是闲滋味。征鸿过尽，万千心事难寄。\n楼上几日春寒，帘垂四面，玉阑干慵倚。被冷香消新梦觉，不许愁人不起。清露晨流，新桐初引，多少游春意。日高烟敛，更看今日晴未。"
  },
  {
    "title": "题张十一旅舍三咏榴花",
    "author": {
      "name": "韩愈",
      "dynasty": "唐"
    },
    "type": "poetry",
    "content": "五月榴花照眼明，枝间时见子初成。\n可怜此地无车马，颠倒青苔落绛英。"
  },
  {
    "title": "夜夜曲",
    "author": {
      "name": "沈约",
      "dynasty": "南北朝"
    },
    "type": "poetry",
    "content": "河汉纵且横，北斗横复直。\n星汉空如此，宁知心有忆？\n孤灯暧不明，寒机晓犹织。\n零泪向谁道，鸡鸣徒叹息。"
  },
  {
    "title": "明月何皎皎",
    "author": {
      "name": "佚名",
      "dynasty": "汉"
    },
    "type": "poetry",
    "content": "明月何皎皎，照我罗床帏。\n忧愁不能寐，揽衣起徘徊。\n客行虽云乐，不如早旋归。\n出户独彷徨，愁思当告谁！\n引领还入房，泪下沾裳衣。"
  },
  {
    "title": "商颂·玄鸟",
    "author": {
      "name": "佚名",
      "dynasty": "先秦"
    },
    "type": "ancient",
    "content": "天命玄鸟，降而生商，宅殷土芒芒。古帝命武汤，正域彼四方。\n方命厥后，奄有九有。商之先后，受命不殆，在武丁孙子。武丁孙子，武王靡不胜。\n龙旂十乘，大糦是承。邦畿千里，维民所止，肇域彼四海。\n四海来假，来假祁祁。景员维河。殷受命咸宜，百禄是何。"
  },
  {
    "title": "书当快意读易尽",
    "author": {
      "name": "陈师道",
      "dynasty": "宋"
    },
    "type": "poetry",
    "content": "书当快意读易尽，客有可人期不来。\n世事相违每如此，好怀百岁几回开？"
  }
]